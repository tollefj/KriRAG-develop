Skattefunn 170 * 100 Kr. 17.000
Tilsammen støtte kr. 28.200
Jeg planlegger et nytt prosjekt og da kan B reise ned til Dubai for igangsetting av prosjektet. Der kan jeg også skrive endel kostnader.
Hold mine tanker for dere selv, men det er viktig at vi får startet opp skattefunn prosjektet til HMU.
A svarte:
Vi slapper av ift tur, vi har spart de 50000, og kanskje vi klarer å spare litt til i mai og juni.
Går nesten litt sport i å se hvor lite penger vi kan bruke:)
Putt sobril i mamma så går det så fint så, he he
B har det klart for seg et skattefunnprosjekt for HMU, vi får ta noen runder når du kommer hjem med tur, skattefunn og selvangivelse:9)
Selv om retten mener det er sannsynliggjort at de saksøkte har opptrådt grovt uaktsomt og delvis forsettlig i forbindelse med skatteunndragelsene, synes det å være liten tvil om at det er D som reelt sett har organisert og lagt til rette for misbruk av skaffefunnordningen. Retten viser her til de saksøktes forklaringer om Ds rolle i selskapene, og hans egen erkjennelse i politiavhør og i retten. Ifølge D har ikke familiemedlemmene vært særlig involvert i skattefunnprosjektene, men han ba dem om å påta seg styreverv slik at selskapene formelt sett var registrert i Norge og dermed kunne søke om skattefunnmidler. Anmeldelsen mot de tre saksøkte ble for øvrig også henlagt, mens Økokrim valgte å ta ut tiltalte mot D. Det er med andre ord D som har hatt den dominerende rollen i selskapene.
Retten mener skyldmomentet veier tungt som argument mot å lempe ansvaret. Det sentrale skjønnstema er likevel om ansvaret vil virke «urimelig tyngende».
Når det gjelder skadens størrelse har retten kommet til at C til sammen er medansvarlig for 15 188 806 kroner, A for 15 084 011 kroner og B for kroner 13 567 919 kroner.
De saksøkte forklarte i retten at de ikke hadde styreansvarforsikring og heller ikke har formue. Det er ikke fremlagt dokumentasjon hva gjelder de saksøktes inntekt og formue, men de saksøkte forklarte i retten at de har begrenset med midler; C er pensjonist og ekteparet B har en helt gjennomsnittlig inntekt og gjeldsforpliktelser knyttet til egen bolig.
Det er rettens vurdering at de saksøkte neppe har praktisk mulighet for å betale full erstatning. Selv med en betydelig reduksjon i erstatningsbeløpet vil de saksøkte ha en meget trang økonomi i mange år fremover. At ansvaret vil være tyngende, selv etter en lempning, er derfor på det rene. Når det i § 5-2 vises til «den ansvarliges økonomiske bæreevne», finner retten at dette klart trekker i retning av lempning.
Sett i sammenheng med de saksøktes underordnede rolle i forhold til D, finner retten at deres ansvar skal lempes. Betaling av full erstatning vil bare kunne skje ved oppofrelser som etter rettens syn ikke står i noe rimelig forhold til den bebreidelse som kan rettes mot dem, og vil etter rettens syn være «urimelig» tyngende for de saksøkte.
Lempning skal ikke skje uten at det legges betydelig vekt på skadelidtes interesse. Her er det snakk om fellesskapets midler. Etter rettens syn er det likevel i skadelidtes interesse at erstatningen settes til et beløp de saksøkte kan ha mulighet for å betale. Det vil være av begrenset betydning for staten å tilkjenne en erstatning som ikke blir betalt. Det er derfor etter rettens mening riktig å lempe ansvaret slik at de saksøktes betalingsevne ikke blir ødelagt. Et ansvar som kan bæres selv om det er tungt, vil også ha betydning for betalingsviljen.
På bakgrunn av de saksøktes forklaringer, legger retten til grunn at betalingen av erstatningen må lånefinansieres. Et lån på rundt 3,5 millioner kroner for hver av de saksøkte bør være mulig å betjene med deres eiendeler, inntekter og inntektspotensiale.
Etter rettens syn taler allmenn- og individualpreventive hensyn mot lempning i et tilfelle som dette, men størrelsen på erstatningen vil her uansett virke så tyngende at et prevensjonshensynene ikke vil bli svekket.
Etter en helhetsvurdering av de forhold som er av betydning for spørsmålet om lempning, settes samlet erstatning til 10,5 millioner kroner som de saksøkte holdes solidarisk ansvarlig for. Retten mener erstatningsnivået da er satt slik at låne- og betalingsmulighetene blir noenlunde realistiske.
Etter tvisteloven § 20-2 første ledd har en part som har vunnet saken, krav på full erstatning for sine sakskostnader fra motparten. Etter andre ledd er saken vunnet hvis parten har fått medhold fullt ut eller i det vesentlige. Utgangspunktet for vurderingen vil være partenes påstander sammenholdt med domsresultatet.
De saksøkte påsto seg frifunnet. Staten la i stevningen ned slik påstand:
Opprinnelig påstand var dermed utformet slik at de samlede kravet var på nærmere 45 millioner kroner.
Slik retten ser det har ingen av partene fått medhold fullt ut eller i det vesentlige. Ingen av partene kan da anses å ha vunnet saken, jf. tvisteloven § 20-2 første og andre ledd, mens begge parter har fått medhold av betydning, jf. tvisteloven § 20-3.
Selv om staten har vunnet frem hva gjelder vilkårene for erstatning, innebærer tingrettens resultat at det samlede idømte erstatningsbeløpet er betydelig lavere enn summen av beløpene slik de fremkom i opprinnelig påstand. Dette gjelder både differansen og den relative betydningen av differansen, jf. Rt-2010-727.
Hovedregelen når ingen av partene har vunnet saken, er at partene dekker hver sine kostnader. Det kan gjøres unntak fra dette når tungtveiende grunner tilsier det, slik at en part som har fått medhold av betydning helt eller delvis kan tilkjennes sakskostnader. Terskelen for dette er relativt høy, se blant annet HR-2018-267-U avsnitt 26.
Ved vurderingen av om en part har fått medhold av betydning og om det foreligger tungtveiende grunner for tilkjennelse av sakskostnader, skal det særlig legges vekt på hvor mye parten har fått medhold i, og andelen av sakskostnadene som knytter seg til den delen av saken, i tillegg til momentene i § 20-2 tredje ledd, jf. tvisteloven § 20-3 andre punktum. Det har også betydning hvor «hovedtyngden i de reelle tvistepunkter har ligget», jf. blant annet Rt-2011-1294 avsnitt 19.
Slik retten ser var hovedtyngden i saken både knyttet til vilkårene for erstatning, spørsmål om foreldelse og utmåling/lemping. Ut fra en samlet vurdering kan retten ikke se at det foreligger tungtveiende grunner for å tilkjenne noen av partene sakskostnader.
Resultatet blir at hver av partene bærer egne sakskostnader.
På grunn av andre gjøremål er dommen ikke avsagt innen lovens frist.
DOMSSLUTNING
Retten er kommet til at samtlige vilkår for erstatning er oppfylt og at statens krav ikke er foreldet.
Retten finner at vilkårene for lemping er oppfylt og erstatningen settes til 10,5 millioner kroner som de saksøkte holdes solidarisk ansvarlig for.
Når det gjelder sakskostnader har retten kommet til at hver av partene skal dekke egne kostnader.
De alminnelige vilkårene for erstatningsansvar gjelder for krav på erstatning for tapt skatt: Det må foreligge et ansvarsgrunnlag og et økonomisk tap, og det må være adekvat årsakssammenheng mellom ansvarsgrunnlaget og tapet. Kravet må heller ikke være foreldet.
Beviskravet i erstatningssaker er som hovedregel alminnelig sannsynlighetsovervekt. Det følger av rettspraksis at det gjelder et skjerpet beviskrav for faktiske omstendigheter som innebærer at en part har opptrådt sterkt klanderverdig, eller som av andre grunner vil være særlig belastende. Et belastende faktum er i seg selv ikke alltid tilstrekkelig til å fravike hovedregelen. Spørsmålet om beviskravet skal skjerpes, beror også på om det foreligger mothensyn, og det kreves en særlig begrunnelse for å fravike hovedregelen om alminnelig sannsynlighetsovervekt, se HR-2018-874-A avsnitt 12 og 13. Ved vurderingen av om den erstatningsbetingende handlingen må anses for å utgjøre et sterkt belastende faktum, vil sakens omfang og betydningen for den enkelte kunne ha betydning.
I saken her er det krevd erstatning for urettmessig utbetalte skattefunnmidler i perioden fra og med 2004 til og med 2012.
Retten bemerker at ny lov om skatteforvaltning (skfvl.) trådte i kraft 1. januar 2017 samtidig som ligningsloven ble opphevet, jf. skfvl. § 16-1. Overgangsregler følger av skfvl. § 16-2 hvoretter det er fristreglene i ligningsloven som gjelder for saker som ble tatt opp til endring før 2017, og fristreglene i skfvl. som gjelder for saker som ble tatt opp til endring etter dette tidspunktet.
Det er ikke anført at fristreglene for endring av ligning er til hinder for å fremme noen av de kravene som er fremmet i saken her, og retten finner derfor ikke grunn til å gå nærmere inn på dette.
Felles for selskapene som omfattes av denne saken, er at de har fått godkjent ulike forsknings- og/eller utviklingsprosjekter (FoU-prosjekter), slik at virksomhetene kunne oppnå fradrag direkte i skatt og trygdeavgift for en prosentvis andel av prosjektkostnadene, jfr. skattelovens § 16-40 flg. med tilhørende forskrifter. Det er dette som omtales som skattefunnordningen.
Skattefunnordningen gjelder for alle næringer og selskapsformer, og det er ingen begrensninger/krav hva gjelder antall ansatte eller omsetning. Det er heller ingen begrensninger når det gjelder tema for skattefunnprosjektet, så lenge prosjektet er målrettet og avgrenset og handler om å utvikle en ny eller forbedret vare, tjeneste eller produksjonsprosess som er til nytte for virksomheten.
For å kunne søke skattefunn, må virksomheten være skattepliktig til Norge. Virksomheter som ikke er i skatteposisjon får støtten utbetalt av Skatteetaten gjennom skatteoppgjøret og man behøver således ikke gå med overskudd for å ha nytte av skattefunnordningen. Virksomheten må selv kreve skattefradraget ved ligningen og skal uoppfordret vedlegge fastsatt skjema som må være attestert av revisor. Kostnadene som inngår i fradragsgrunnlaget må i henhold til skattelovens § 16-40 være direkte tilknyttet det godkjente prosjektet, og kostnadene må etter sin art være fradragsberettiget etter skattelovens § 6-1 flg.

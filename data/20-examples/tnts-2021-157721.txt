Det vises til dom av 21. september 2022 (dommen) for en fremstilling av saken og tvistetemaet.
Etter at dommen var avsagt og forkynt for partene begjærte saksøker den 11. oktober 2022 at avgjørelsen ble rettet, subsidiært at det ble avsagt en tilleggsavgjørelse. Grunnlaget for begjæringen var at det ikke fremgår eksplisitt av domsslutningen om ektepakten av april 2007 skal hensyntas på skiftet, til tross for at begge partene i sine påstander ba retten ta stilling til gyldigheten av denne ektepakten. Saksøkte sendte inn prosesskriv 17. oktober 2022 hvor det ble bedt om at begjæringen om retting ble avvist, men at saksøkte for øvrig sluttet seg til at det måtte bli avsagt en tilleggsavgjørelse for de nedlagte påstandene knyttet til ektepakten av april 2007. Saksøkte viste videre til at det heller ikke fremgikk av domspremissene at spørsmålene om ektepakten av april 2007 var underlagt en reell vurdering.
Retten kan ikke se at den manglende behandlingen av påstandene knyttet til ektepakten av april 2007 er å anse som en slik feil som kan rettes opp medhold av tvisteloven § 19-8. Det må derfor ses hen til om det kan avsies en tilleggsavgjørelse som behandler påstandene knyttet til ektepakten av april 2007.
Adgangen til å avsi tilleggsavgjørelse følger av tvisteloven § 19-9 som åpner for at det i saker hvor det ikke er truffet en avgjørelse om noe som skulle vært avgjort, kan avsies en tilleggsavgjørelse dersom det settes fram begjæring om det innen ankefristen.
Det formelle kravet om innsendelse av begjæring innenfor ankefristen er oppfylt. Retten anser videre at det materielle kravet knyttet til manglende avgjørelse om noe som skulle vært avgjort også er oppfylt. Retten viser her til saksfremstillingen i dommen og partenes subsidiære påstander, hvor det fremgår at ektepakten av april 2007 var et tema i saken som det skulle blitt truffet en avgjørelse om. Av domsslutningen fremgår det imidlertid kun at retten har truffet en avgjørelse som berører ektepakten av juni 2007.
Retten beslutter på den bakgrunn at det skal avsies en tilleggsavgjørelse.
Hovedregelen er at tilleggsavgjørelsen skal så vidt mulig treffes av den dommeren som avsa den opprinnelige avgjørelsen, jf. tvisteloven § 19-9 første ledd annet punktum, jf. § 19-8 annet ledd annet punktum.
Hovedforhandlingsdommeren i saken har sluttet i sin stilling som dommerfullmektig og kan derfor ikke avsi tilleggsavgjørelsen. Retten har foreholdt partene problemstillingen dette innebærer og bedt om partenes syn på behovet for ytterligere muntlige forhandlinger knyttet til det krav som det begjæres tilleggsavgjørelse for. Partene har begge samtykket til skriftlig behandling basert på den allerede avsagte dommen og de foreliggende saksdokumentene. Retten anser det som ubetenkelig at tilleggsavgjørelsen treffes ved utelukkende skriftlig behandling og viser til at spørsmålet tilleggsavgjørelsen skal behandle vil bli tilstrekkelig belyst gjennom den avsagte dommen og saksdokumentene.
Avslutningsvis bemerkes det at tilleggsavgjørelser skal treffes i samme form som den opprinnelige avgjørelsen, jf. tvisteloven § 19-1. De krav som stilles til avgjørelsens innhold og hva som kan utgjøre grunnlaget for rettens avgjørelse gjelder også for tilleggsavgjørelsen, jf. tvisteloven § 19-6 og § 11-2 første ledd.
Spørsmålet retten skal ta stilling til i tilleggsavgjørelsen er hvilken rolle ektepakten av april 2007 skal ha ved skiftet mellom A og B. Ektepakten av april 2007 er en av to ektepakter som partene skal ha inngått, hvorved retten i dommen kom frem til at ektepakten av juni 2007 måtte delvis lempes. Bakgrunnen for at det skal ha blitt inngått to ektepakter innen et så kort tidsintervall – april 2007 og juni 2007 – fremgår av rettens saksfremstilling i dommen. Om dette har retten skrevet:
«Den første ektepakten ble inngått i april 2007. Paret gjennomgikk og signerte de tre første sidene i ektepakten den 12. april 2007. Ektepakten ble deretter utstedt den 22. april 2007. Ektepakten ble utstedt med C og D som vitner. Den ble deretter sendt til tinglysing per post. Av ektepakten fremgår det at partene skal ha delvis særeie, herunder at [adresse] var Bs særeie, med gjensidig rett til å sitte i uskiftet bo med den annens særeie. Like etter innsendelsen ble B usikker på om løsningen de var kommet frem til var best for egen situasjon. Etter kontakt med Jusshjelpa i Nord-Norge bestemte B seg for at gjensidig rett til å sitte i uskiftet bo ikke var tilrådelig for hennes situasjon. Ekteparet sendte derfor den 27. april 2007 brev per faks til Løsøreregisteret hvor de ba om at ektepakten ikke ble tinglyst.
B tok kontakt med advokat Sølv Wold for bistand og rådgivning før ny ektepakt ble inngått.
Den nye ektepakten ble signert i perioden 03-09. juni 2007. Av ektepakten fremgår at det partene brakte med seg inn ekteskapet, samt det partene mottar i arv eller gave fra andre enn ektefellen, skal være ektefellenes særeie. Videre at partenes felles bopel i [adresse], herunder tomt og bolig, skal være Bs særeie. Også denne ektepakten ble bevitnet av D og C.»
Saksøker la under hovedforhandling ned påstand om at ektepakten av april 2007 – i tillegg til ektepakten av juni 2007 – kjennes ugyldig eller lempes, og at den ikke skal hensyntas under skiftet.
Påstandsgrunnlaget til saksøker for ugyldigheten og eventuelt lemping av ektepakten av april 2007 bygger på at ektepakten for det første mistet sin virkning ved inngåelse av ektepakten av juni 2007. At dette utgjør en del av påstandsgrunnlaget fremgår av begjæringen om tilleggsavgjørelse, hvor saksøker oppsummerer hvordan den side har sett på saken. Av begjæringen påpekes det videre at hovedforhandlingsdommeren spurte saksøktes prosessfullmektig om en redegjørelse for det rettslige grunnlaget for gyldigheten av ektepakten av april 2007 ettersom det var inngått ny ektepakt i etterkant av denne. Videre har saksøkers påstandsgrunnlag vært grunnet i at ektepakten ikke var formriktig inngått, og at innholdet i ektepakten uansett måtte lempes på grunnlag av at den er urimelig.
Saksøkte la under hovedforhandlingen ned subsidiær påstand om at ektepakten av april 2007 var gyldig. Påstandsgrunnlaget var at ektepakten var formriktig inngått og at det ikke var rettslig grunnlag for lemping av ektepakten.
Det første spørsmålet er om ektepakten av april 2007 ble opphevet ved inngåelsen av ektepakten av juni 2007. Det springende punktet er om ektepakten av juni 2007, utover dens reguleringer i medhold av ekteskapsloven §§42 til 44, også må forstås som en avtale om å oppheve ektepakten av april 2007.
Spørsmålet må løses med utgangspunkt i ekteskapsloven § 46, som har følgende ordlyd:
«Avtaler mellom ektefeller etter reglene i §§ 42 til 44 kan oppheves eller endres ved ny ektepakt.»
Bestemmelsen innebærer at det må kunne tolkes ut av den nye ektepakten at en tidligere ektepakt oppheves. Forarbeidene gir ingen videre føringer for hvordan en slik avtale om opphevelse av en tidligere ektepakt skal fremgå. Hvorvidt en tidligere ektepakt er ment å oppheves vil bero på en alminnelig tolkning av den nye ektepakten, hvor omstendighetene ellers vil kunne belyse hva partene har ment.
I ektepaktskjemaet til ektepakten av juni 2007 var det mulig å krysse av for tre ulike alternativer for hva ektepakten handlet om:
Det ble krysset av for at ektepakten var en første gangs opprettelse av ektepakt, selv om det ikke var første gang at partene opprettet en ektepakt. Retten har kommet til at en slik avkrysning i denne saken må tolkes som at partene mente at den første ektepakten av april 2007 ikke lenger var ment å inneha noen realitet. En alminnelig tolkning av ektepakten av juni 2007 gir et klart uttrykk for at den er ment å gjelde på et selvstendig grunnlag. Retten finner det derfor ikke avgjørende at alternativet om å oppheve tidligere inngåtte ektepakter ikke var krysset av.
En slik tolkningen underbygges av de hensynene som lå til grunn for opprettelsen av den sist inngåtte ektepakten. Som vist til ovenfor ble den inngått fordi B var usikker på om det som fremgikk av ektepakten av april 2007 var tilrådelig for hennes situasjon. Ved inngåelsen av ektepakten av juni 2007 ble det derfor inngått en avtale med et annet innhold enn tidligere avtalt, nemlig at det nå ikke lenger skulle gis en gjensidig rett til å sitte i uskiftet bo. Utover denne endringen, har ektepaktene et innholdsmessig identisk innhold. Dersom det var ment at ektepakten kun skulle endre den tidligere ektepakten på punktet om å sitte i uskifte – og ikke oppheve ektepakten av april 2007 – ville det etter rettens syn ikke vært fylt ut annen informasjon, herunder punktet om delvis særeie og den supplerende teksten om hva som inngår i særeiet. Retten har ved tolkningen også sett hen til at ektepakten av april 2007 ble tilbakekalt fra tinglysing forut for inngåelsen av ektepakten av juni 2007. Tilbakekallet støtter opp om konklusjonen at denne ektepakten ikke var ment å inneha noen realitet.
Basert på denne tolkningen har retten kommet til at ektepakten av juni 2007 innebar en opphevelse av ektepakten av april 2007. Konsekvensen av opphevelsen er at innholdet i ektepakten av april 2007 ikke innehar noen realitet og ektepakten må regnes som ugyldig, slik at den ikke skal hensyntas på skiftet.
Konklusjonen innebærer videre at det ikke er nødvendig for retten å vurdere om ektepakten ble formriktig inngått. Det er heller ikke nødvendig å vurdere om ektepakten må lempes.
SLUTNING
Ektepakten av april 2007 er ugyldig.
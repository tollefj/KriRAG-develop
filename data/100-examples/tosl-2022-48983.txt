Saken gjelder prinsipalt gyldigheten av skatteklagenemndas vedtak om å nekte fradrag for inngående merverdiavgift og subsidiært krav om dom for erstatningsplikt for tapet som oppstår dersom vedtaket må oppfylles.
I 2012 gjennomførte Kongsberg kommune en anbudskonkurranse for tildeling av kontrakt for utforming, bygging, utleie og drift av nytt arkivbygg. Prosjektet skulle struktureres som et offentlig privat samarbeidsprosjekt (et såkalt «OPS-prosjekt»). Backe Prosjekt AS vant anbudskonkurransen. Backe Prosjekt opprettet deretter selskapene IKA Kongsberg Bygg AS (heretter «IKA Kongsberg») og IKA Kongsberg Drift AS (heretter «IKA Kongsberg Drift») for prosjektet.
Den 25. september 2012 inngikk IKA Kongsberg og IKA Kongsberg Drift tre avtaler med Interkommunalt arkiv for Buskerud, Vestfold og Telemark IKS (heretter «IKS»):
Det er leieavtalen som er sentral i vår sak. Avtalen gikk ut på at IKS skulle leie arkivbygget fra IKA Kongsberg i 25 år. Ved utløpet av leieperioden skulle IKS overta bygget vederlagsfritt. Leieprisen var tilpasset finansieringen av bygget.
I 2013 ble IKA Kongsberg frivillig registrert i Merverdiavgiftsregisteret for utleie av bygg til bruk i offentlig virksomhet med rett til merverdiavgiftskompensasjon. IKA Kongsberg fremla de tre avtalene for skattekontoret i forbindelse med registreringssøknaden. Søknaden ble godkjent av skattekontoret, og IKA Kongsberg ble registrert i Merverdiavgiftsregisteret med virkning fra 4. termin 2013. IKA Kongsberg fikk deretter fradrag for inngående merverdiavgift på oppføringen av arkivbygget.
Bygget stod ferdig i mars 2014. Kort tid etter ferdigstillelsen ble det oppdaget at IKS ikke hadde anledning til å inngå leieavtalen på grunn av dens finansielle karakter. Partene ble derfor enige om å at IKS skulle kjøpe bygget. Kjøpekontrakten ble inngått 10. november 2014. Det ble også inngått avtale om at IKS skulle overta IKA Kongsbergs plikt til tilbakeføring av refundert merverdiavgift.
I e-post fra skattekontoret den 2. januar 2017 ble IKA Kongsberg spurt om selskapet hadde innhentet en bindende forhåndsuttalelse («BFU») om den avgiftsmessige håndteringen av prosjektet. IKA Kongsberg opplyste at det ikke var innhentet BFU.
Den 2. juni 2017 varslet skattekontoret IKA Kongsberg om tilbakeføring av inngående merverdiavgift med totalt 16 634 980 kroner. IKA Kongsberg besvarte varselet den 21. juni 2018. Tilbakeføringsvedtak ble truffet 6. april 2018. Vedtaket var i tråd med varselet. IKA Kongsberg påklaget vedtaket. Skattekontorets vedtak ble stadfestet av Skatteklagenemnda i vedtak den 29. oktober 2022.
IKA Kongsberg anfører prinsipalt at Skatteklagenemndas vedtak av 29. oktober 2021 er ugyldig.
IKA Kongsbergs skattefastsetting er ikke uriktig. Det er dermed ikke grunnlag for endring, se skatteforvaltningsloven § 12-1 første ledd. Ytelsen i leieavtalen mellom IKA Kongsberg og IKS må anses som en utleietjeneste for avgiftsformål. IKA Kongsberg hadde dermed rett til å bli frivillig registrert etter merverdiavgiftsloven § 2-3 og rett til fradrag for inngående merverdiavgift etter merverdiavgiftsloven § 8-1. Dette ble lagt til grunn av skattemyndighetene da de fattet vedtak om registrering og fradragsrett for saksøker. Vedtakene var i samsvar med fast praksis fra skattemyndighetene siden 2001. Skattemyndighetene endret praksis i 2015. Denne praksisendringen kan ikke gis tilbakevirkende kraft.
Vurderingen av skattefastsettingen skulle tas opp til endring er basert på en uriktig forutsetning. Skattemyndighetene har uriktig lagt til grunn at IKA Kongsberg ikke oppfylte sin opplysningsplikt. IKA Kongsberg fremla avtaleverket. IKA Kongsberg hadde ikke plikt til å særskilt opplyse om leieavtalens finansielle karakter. Uansett er skjønnsutøvelsen grovt urimelig.
IKA Kongsberg krever subsidiært dom for at staten plikter å erstatte tapet som oppstår som følge av Skatteklagenemndas vedtak må oppfylles. Staten har handlet erstatningsbetingende uaktsomt ved å gi saksøker en berettigede forventning om rett til registrering og refusjon av merverdiavgift, for deretter å nekte refusjon som følge av endring av praksis. Den berettigede forventingen til IKA Kongsberg bygger dels på skattemyndighetenes vedtak om registrering av saksøkers utleievirksomhet i Merverdiavgiftregisteret og rett til refusjon av merverdiavgift basert på leieavtalen, og dels skattemyndighetenes praksis med å behandle denne typen leieavtaler som utleietjenester.
I søksmålet mot Staten v/Skatteetaten:
I søksmålet mot Staten v/Finansdepartementet:
IKA Kongsberg anfører prinsipalt at Skatteklagenemndas vedtak av 29. oktober 2021 er ugyldig.
IKA Kongsbergs skattefastsetting er ikke uriktig. Det er dermed ikke grunnlag for endring, se skatteforvaltningsloven § 12-1 første ledd. Ytelsen i leieavtalen mellom IKA Kongsberg og IKS må anses som en utleietjeneste for avgiftsformål. IKA Kongsberg hadde dermed rett til å bli frivillig registrert etter merverdiavgiftsloven § 2-3 og rett til fradrag for inngående merverdiavgift etter merverdiavgiftsloven § 8-1. Dette ble lagt til grunn av skattemyndighetene da de fattet vedtak om registrering og fradragsrett for saksøker. Vedtakene var i samsvar med fast praksis fra skattemyndighetene siden 2001. Skattemyndighetene endret praksis i 2015. Denne praksisendringen kan ikke gis tilbakevirkende kraft.
Vurderingen av skattefastsettingen skulle tas opp til endring er basert på en uriktig forutsetning. Skattemyndighetene har uriktig lagt til grunn at IKA Kongsberg ikke oppfylte sin opplysningsplikt. IKA Kongsberg fremla avtaleverket. IKA Kongsberg hadde ikke plikt til å særskilt opplyse om leieavtalens finansielle karakter. Uansett er skjønnsutøvelsen grovt urimelig.
IKA Kongsberg krever subsidiært dom for at staten plikter å erstatte tapet som oppstår som følge av Skatteklagenemndas vedtak må oppfylles. Staten har handlet erstatningsbetingende uaktsomt ved å gi saksøker en berettigede forventning om rett til registrering og refusjon av merverdiavgift, for deretter å nekte refusjon som følge av endring av praksis. Den berettigede forventingen til IKA Kongsberg bygger dels på skattemyndighetenes vedtak om registrering av saksøkers utleievirksomhet i Merverdiavgiftregisteret og rett til refusjon av merverdiavgift basert på leieavtalen, og dels skattemyndighetenes praksis med å behandle denne typen leieavtaler som utleietjenester.
I søksmålet mot Staten v/Skatteetaten:
I søksmålet mot Staten v/Finansdepartementet:
Skatteklagenemndas vedtak er ikke ugyldig. IKA Kongsberg ble frivillig registrert på grunnlag av leieavtalen med IKS. Avtalen fastsetter imidlertid at eiendommen etter 25 år skal overføres til IKS vederlagsfritt. Vederlaget er fiksert på avtaletidspunktet og tilpasset finansiering av bygget. Avtalen er uoppsigelig. Det er derfor ikke en avtale om utleie av fast eiendom, men en avtale om kjøp av fast eiendom på avbetaling. Vilkårene for frivillig registrering var dermed ikke til stede, og IKA Kongsbergs skattefastsetting fra 4. termin 2013 til 4. termin 2015 var uriktig. Vilkårene for endre skattefastsettingen er dermed oppfylt. Det er ingen feil av betydning ved skattemyndighetens skjønnsutøvelse knyttet til om endringsadgangen skulle benyttes.
Det er ikke grunnlag for erstatning. Skattemyndighetene har ikke opptrådt uforsvarlig eller på annen måte uaktsomt i denne saken. Skattemyndighetene har ikke gitt IKA Kongsberg en berettiget forventing om fradragsrett av en slik art og styrke at det kan gi grunnlag for erstatning at forventningen ikke ble innfridd.
I søksmålet mot Staten ved Skatteetaten (ugyldighetskravet):
I søksmålet mot Staten ved Finansdepartementet (erstatningskravet):
Skatteklagenemndas vedtak er ikke ugyldig. IKA Kongsberg ble frivillig registrert på grunnlag av leieavtalen med IKS. Avtalen fastsetter imidlertid at eiendommen etter 25 år skal overføres til IKS vederlagsfritt. Vederlaget er fiksert på avtaletidspunktet og tilpasset finansiering av bygget. Avtalen er uoppsigelig. Det er derfor ikke en avtale om utleie av fast eiendom, men en avtale om kjøp av fast eiendom på avbetaling. Vilkårene for frivillig registrering var dermed ikke til stede, og IKA Kongsbergs skattefastsetting fra 4. termin 2013 til 4. termin 2015 var uriktig. Vilkårene for endre skattefastsettingen er dermed oppfylt. Det er ingen feil av betydning ved skattemyndighetens skjønnsutøvelse knyttet til om endringsadgangen skulle benyttes.
Det er ikke grunnlag for erstatning. Skattemyndighetene har ikke opptrådt uforsvarlig eller på annen måte uaktsomt i denne saken. Skattemyndighetene har ikke gitt IKA Kongsberg en berettiget forventing om fradragsrett av en slik art og styrke at det kan gi grunnlag for erstatning at forventningen ikke ble innfridd.
I søksmålet mot Staten ved Skatteetaten (ugyldighetskravet):
I søksmålet mot Staten ved Finansdepartementet (erstatningskravet):
Retten har kommet til at skattefastsettingen til IKA Kongsberg var riktig, men at vedtaket skal oppheves på grunn av feil ved skjønnet knyttet til om skattefastsettingen skulle tas opp til endring. Retten har også kommet til at staten skal betale 750 000 kroner til IKA Kongsberg i sakskostnader for tingretten.
Rettens vurdering er strukturert slik:
Skattemyndighetene kan endre skattefastsettingen når den er uriktig, se skatteforvaltningsloven § 12-1. IKA Kongsberg ble frivillig registrert i Merverdiavgiftsregisteret og fikk dermed fradrag for inngående merverdiavgift på til sammen 16 634 980 kroner.
Det følger av merverdiavgiftsloven § 8-1 at et registrert avgiftssubjekt kan kreve fradrag for inngående merverdiavgift på anskaffelser av varer og tjenester som er til bruk i den registrerte virksomheten. Det sentrale spørsmålet i vår sak er om vilkårene for registrering var oppfylt.
Hovedregelen om registreringsplikt fremgår av merverdiavgiftsloven § 2-1 første ledd første punktum. Bestemmelsen angir at næringsdrivende og offentlig virksomhet skal registreres i Merverdiavgiftsregisteret «når omsetning og uttak som er omfattet av loven til sammen har oversteget 50.000 kroner i en periode på tolv måneder». Hva slags omsetning som er omfattet av loven, er nærmere regulert i kapittel 3. Lovens system er at det skal beregnes merverdiavgift på omsetning av alle varer og tjenester, med mindre det er gjort særskilt unntak.
Omsetning og utleie av fast eiendom er i utgangspunktet unntatt fra loven, se § 3-11 første ledd. I § 3-11 annet ledd bokstav k er det imidlertid gjort et unntak for «utleie av fast eiendom [...] som er omfattet av en frivillig registrering etter § 2-3 første, annet, tredje, fjerde og sjette ledd». Bestemmelsen innebærer at det skal beregnes merverdiavgift på «utleie av fast eiendom» som er omfattet av reglene om frivillig registering.
Vilkårene for frivillig registering fremgår av § 2-3. I vår sak er det første ledd bokstav c som er relevant. Bestemmelsen angir at næringsdrivende og offentlig virksomhet «som leier ut» bygg, kan frivillig registreres i Merverdiavgiftsregisteret dersom bygget eller anlegget brukes av interkommunale og interfylkeskommunale sammenslutninger organisert etter kommuneloven eller kommunal særlovgivning.
Det er på det rene at IKA Kongsberg var næringsdrivende og at arkivbygget skulle brukes av en interfylkeskommunale sammenslutning. Spørsmålet er om IKA Kongsberg leide ut bygget til IKS eller om det forelå en annen omsetning av fast eiendom som er avgiftsunntatt. Retten vil omtale dette som et spørsmål om hvordan avtaleforholdet mellom IKA Kongsberg og IKS skal klassifiseres for avgiftsformål.
Merverdiavgiftsloven inneholder ingen definisjon av utleie. Utleie er et privatrettslig begrep. Dette er reiser spørsmål om begrepet for avgiftsformål skal forstås på samme måte som i privatretten. På s. 52-53 i Zimmer, Lærebok i skatterett (2021) er den tilsvarende problemstillingen i inntektsskatteretten beskrevet slik:
Utgangspunktet er utvilsomt at slike ord og uttrykk skal gis samme innhold i skatterettslige sammenhenger som de har i privatretten. Det er normalt ikke grunnlag for å anta at lovgiveren har ment noe ganske annet når slike ord og uttrykk brukes i skatteloven enn når de brukes i privatrettslige sammenhenger. [...]
Ikke sjelden gjør det seg imidlertid gjeldende spesifikt skatterettslige hensyn når ord og uttrykk i en skattelov skal tolkes. Det skal neppe så mye til for at slike skatterettslig baserte argumenter kan lede til et annet resultat enn det som ville blitt resultatet av å følge den privatrettslige forståelsen. Viktig i denne sammenheng er at begrepene i privatretten ikke alltid er entydige. Skatterettslige hensyns gjennomslagskraft beror i ikke liten grad på hvor klare og entydige privatrettslige begreper de aktuelle ord og uttrykk beskriver.
Zimmer gjennomgår deretter tre kategorier privatrettslige begreper:
Den første kategorien er ord og uttrykk som refererer seg til begreper som har et klart definert privatrettslig innhold. I så fall vil den privatrettslige betydningen også legges til grunn i skatteretten. Zimmer nevner «aksjeselskap» og «ekteskap» som eksempler på slike begreper.
Den andre kategorien er begreper som kan ha forskjellig innhold i ulike privatrettslige sammenhenger. Zimmer angir «gave», «arv», «kjøp» og «eier» som eksempler. Når skatteloven bruker slike begreper, mener Zimmer at begrepets privatrettslig «kjerne» har større betydning enn begrepets «periferi».
Den tredje kategorien er begreper som har liten eller ingen betydning i privatretten (fordi partenes privatrettslige rettigheter og plikter utledes av avtalen, ikke klassifiseringen), men som kan ha stor betydning i skatteretten. Zimmer angir leasingavtaler som et eksempel på dette:
[...] Et eksempel er om en leasingavtale skal anses som en salgs- eller en leieavtale. Ofte må man ta standpunkt til slike begrepers innhold skatterettslig selv om det ikke er nødvendig privatrettslig (fordi det ikke knytter seg privatrettslige rettsvirkninger til klassifiseringen). Man må da analysere seg frem til begrepets eller rettsforholdets privatrettslige og økonomiske realitet og så bl.a. på dette grunnlag bedømme hvordan det skal karakteriseres skatterettslig.
Zimmers fremstilling gjelder inntektsskatteretten. Retten har likevel ikke funnet holdepunkter for at det gjelder andre tolkningsprinsipper i merverdiavgiftsretten.
Avtalen mellom IKA Kongsberg og IKS er betegnet som en «leieavtale». Det imidlertid det reelle innholdet i avtalen, ikke partenes betegnelse av den, som er avgjørende for klassifiseringen.
Leieavtalen går i grovt sett ut på at IKS skulle disponere bygget i 25 år som leietaker, og at selskapet deretter skulle overta bygget vederlagsfritt. Leien var tilpasset finansieringen av bygget. Den økonomiske realiteten var dermed et salg på avbetaling.
Avtalens regulering av «leieperioden» på 25 år har likevel enkelte bestemmelser som er typisk for leieforhold:
Det er uomtvistet at det avtalens økonomiske realitet ville vært avgjørende ved en skattemessig klassifisering. For skatteformål ville derfor avtalen blitt klassifisert som en avtale om salg på avbetaling.
Retten mener at utgangspunktene for klassifisering som er gjennomgått ovenfor, tilsier at den økonomiske realiteten også er avgjørende for den avgiftsmessige klassifiseringen. Dette underbygges av hensynet til avgiftsmessig nøytralitet. Når avtalens økonomiske realitet er en avtale om salg, bør den avgiftsmessig behandles likt som andre avtaler om salg.
IKA Kongsberg har imidlertid gjort gjeldende at det i skattemyndighetenes praksis ikke åpnes for slike økonomiske realitetsbetraktninger ved avgiftsmessig klassifisering av leieavtaler.
Det er klart at skattemyndighetenes praksis er en relevant rettskildefaktor. Praksisens vekt avhenger særlig av dens varighet, dens omfang og om den er konsistent.
Skattemyndighetens praksis kan etter omstendighetene tillegges avgjørende vekt i en avveining mot andre rettskildefaktorer. Rt-2001-1444 (Skøyen Næringspark) er et kjent eksempel på dette. Spørsmålet i saken var konvertering av en fordring til aksjekapital, der aksjenes verdi var betydelig lavere enn fordringens pålydende, kunne likestilles med gjeldsettergivelse. Verken ordlyden eller forarbeidene ga noen sikker løsning, men Høyesterett mente at «de underliggende økonomiske realiteter» tilsa at gjeldskonvertering skulle likestilles med gjeldsettergivelse. Det motsatte var imidlertid lagt til grunn i «nokså konsekvent ligningspraksis i tiden fra 1981 til omkring 1995». Praksisen hadde «sitt utgangspunkt i en klar standpunkttagen fra Finansdepartementets side». Høyesterett la avgjørende vekt på praksisen.
IKA Kongsberg har gjort gjeldende at det er fast praksis for å ikke foreta økonomiske realitetsbetraktninger ved avgiftsmessig klassifiseringen av leieavtaler, og denne praksisen – som i Rt-2001-1444 (Skøyen Næringspark) – har sitt utgangspunkt i et klart standpunkt fra Finansdepartementet, nemlig av 15. juni 2001 (UFIN-2001-10001). I uttalelsen uttaler Finansdepartementet følgende:
Finansiell leasing er til dels avgiftspliktig også etter gjeldende rett. Leasing anses som en utleietjeneste og er avgiftspliktig når den er knyttet til varer.
Tilsvarende har det fremgått av Merverdiavgiftshåndboken hvert år at «finansiell leasing anses som en utleietjeneste og vil være avgiftspliktig». Uttalelsene knytter seg til merverdiavgiftsloven § 3-6 bokstav b. Bestemmelsen angir at omsetning av finansieringstjenester er unntatt fra loven, men den gjør unntak for «finansiell leasing».
Kjernen i IKA Kongsbergs syn er at leieavtalen er en avtale om «finansiell leasing». Staten er enig i at en avtale om finansiell leasing i utgangspunktet er en utleietjeneste, men mener det må vurderes konkret om det i «realiteten er en utleietjeneste/leasing eller salg av fast eiendom/kredittkjøp», se s. 17 i skattekontorets vedtak.
Ved vurderingen av rekkevidden til Finansdepartementets tolkningsuttalelse må begrepet «finansiell leasing» klarlegges. Finansdepartementet definerer ikke begrepet. Begrepet er heller ikke definert i merverdiavgiftsloven eller i lovens forarbeider. Begrepet benyttes ikke i dagligtalen, slik at alminnelig språkbruk ikke er til hjelp.
Partene har i begrenset grad fremlagt relevante kilder. IKA Kongsberg har fremlagt en rapport fra Statistisk sentralbyrå (SSB) som definerer begrepet slik:
Leasing/leiefinansiering er en leieavtale hvor en part (leasingselskapet/utleieselskapet) mot vederlag overfører bruksretten til et driftsmiddel til en annen part (leieren) for en bestemt periode. Finansiell leasing er en leieavtale som overfører til bruker det vesentligste av risiko og fordeler som er forbundet med det å eie driftsmidlet. Operasjonell leasing er alle andre former for leie, og avtalen inngås som oftest utenom et finansieringsselskap. Et vesentlig skille mellom finansiell og operasjonell leasing er at ved finansiell leasing overføres eiendomsretten til leietaker i eller ved utløp av leieperioden. [...]
I rapporten bygger altså Statistisk sentralbyrå på at finansiell leasing kjennetegnes ved at eiendomsretten overføres til leietakeren i eller ved utløp av leieperioden.
Staten har fremlagt Norsk RegnskapsStandard 14 (NRS 14), Leieavtaler. I standardens punkt 20 er forskjellen på finansielle og operasjonelle leieavtaler beskrevet slik:
En leieavtale klassifiseres som finansiell eller operasjonell i samsvar med avtalens reelle innhold. Dersom det vesentligste av økonomisk risiko og kontroll knyttet til det underliggende leieobjekt er gått over på leietaker klassifiseres avtalen som finansiell og tilhørende eiendeler og forpliktelser balanseføres. Andre leieavtaler klassifiseres som operasjonelle.
Det fremgår av punk 22 at vurderingen av om risiko og kontroll må «knyttes opp mot retten til bruk av det underliggende leieobjekt». Standarden inneholder flere momenter for denne vurderingen. Generelt synes det ikke å være et sentralt kjennetegn at eiendomsretten til leieobjektet går over fra utleier til leietaker. Punkt 27 siste strekpunkt angir likevel at det kan foreligge en finansiell leasingavtale dersom det «foreligger andre forhold som gjør det rimelig sikkert at leietaker vil overta leieobjektet i løpet av avtaleperioden eller senere».
Retten mener at rapporten fra Statistisk sentralbyrå og NRS 14 gir et nokså snevert grunnlag for å tolke uttrykket «finansiell leasing» i merverdiavgiftsloven § 3-6 bokstav b og Finansdepartementets tolkningsuttalelse. Retten har derfor sett hen til hvordan begrepet benyttes på andre rettsområder. I kildene retten har funnet benyttes ikke begrepet «finansiell leasing» dersom leietakeren skal bli eier av leieobjektet når det er finansiert.
I Rt-1991-574 oppsummerte Høyesterett finansiell leasing slik:
Vår lovgivning inneholder bare i meget begrenset grad bestemmelser som direkte tar sikte på regulering av finansiell leasing. Instituttet har vokst frem i praksis som en finansieringsform karakterisert ved at et leasingselskap står som utleier av et formuesgode til en leietaker som gjennom betaling av leieterminer dekker kjøpesummen inkludert omkostninger uten å bli eier når kjøpesummen er dekket, men med rett til fortsatt leie. Den nærmere utforming av kontraktene – oppsigelsesvilkår m v – vil variere. Utleierens sikkerhet ligger i eiendomsretten til gjenstanden. Forholdet adskiller seg fra kjøp på avbetaling særlig ved dette at leietakeren ikke blir eier når kjøpesummen er dekket. Vår rettsorden har som utgangspunkt godtatt leasinginstituttet slik det tradisjonelt har vært praktisert, basert på de kriterier jeg har angitt.
Den tilsvarende forståelsen er benyttet av Sjur Brækhus i artikkelen Leasing – et alternativ til kjøp på avbetaling med eiendomsforbehold? (Lov og Rett 1969/8). I artikkels punkt 1 gir Brækhus uttrykk for at leasing «karakteriseres ved at den juridisk er bygget opp som et leieforhold, mens den reelt sett ligger nær et kjøp med avdragsbetaling og realsikkerhet for kjøpesummen i det solgte». Deretter avgrenser han «(financial) leasing» mot tre nært beslektede kontraktstyper. En av disse er det Brækhus omtaler som «salg på leiekontrakt»:
Endelig har vi de såkalte «salg på leiekontrakt», kontrakter hvor det er avtalt eller klart forutsatt at «leieren» skal bli eier av det leiede når han har betalt et visst antall leieterminer. [...]
At et «salg på leiekontrakt» må behandles som et rent avbetalingssalg, undergitt loven om salg på avbetaling (avbetl.), er klart, jfr. også den uttrykkelige regel i lovens § 1.2. Det er på den annen side også klart at korttidsleie og service-leie er rene leieformer som ikke går inn under avbetalingsloven; utleierens eiendomsrett er her helt reell og må anerkjennes uten de begrensninger som gjelder for eiendomsforbehold.
Leasingen befinner seg et sted mellom disse to grupper. Økonomisk er leasingen nær beslektet med avbetalingssalg med eiendomsforbehold: Ved begge kontrakter betaler «erververen» (leieren, kjøperen) gjenstandens fulle verdi avdragsvis, ved begge får han en rett til å bruke gjenstanden så lenge han vil. Den interesse «avhenderen» (utleieren, selgeren) har som eier, er utelukkende en interesse i å få betaling og i å ha sikkerhet i gjenstandene for betalingskravet. På ett vesentlig punkt er det imidlertid en forskjell: Når gjenstandene er fullt betalt, blir erververen eier ved avbetalingskjøp; ved leasing må han nøye seg med en rett til fortsatt leie. På dette punkt ligger derfor leasingen nærmest de rene leieforhold.
Retten mener at lovgiver har lagt til grunn det samme skillet i kredittkjøpslovgivningen. Lov om kjøp på avbetaling av 1916 (opphevet) § 1 annet ledd inneholdt følgende regulering av lovens virkeområde:
Om forholdet er kalt leie, eller betalingen ellers er betegnet som vederlag for bruk av tingen, ansees det allikevel som kjøp på avbetaling, hvis det er meningen at mottageren skal bli eier av tingen.
Dette er fulgt opp i kredittkjøpsloven av 1985 (opphevet) § 3 første ledd bokstav c:
I loven menes med kredittkjøp: leie eller annen avtale om bruk av løsøre som i realiteten tjener til å sikre et avhendingsvederlag, dersom det er meningen at mottakeren skal bli eier av tingen.
I forarbeidene til bestemmelsen, Ot.prp.nr.34 (1980–1981) s. 16, fremgår følgende:
Finansiell leasing har stor likhet med vanlig avbetalingssalg. Leieren får disponere tingen uten å betale hele tingens verdi kontant, det er forutsetningen at han skal betale hele tingens verdi avdragsvis og leasingselskapet skal kunne ta tingen tilbake ved mislighold. Forskjellen mellom finansiell leasing og avbetalingssalg synes vesentlig å ligge i en formell ulikhet når det gjelder eiendomsretten til tingen. Ved avbetalingssalg er kjøperen eier – eller det er meningen at han skal bli eier -, mens ved leasing blir han ikke eier. Imidlertid er dette hovedsakelig en formell forskjell, for leaseren vil – når han har nedbetalt tingens kostpris m m – vanligvis ha rett til å fortsette leieforholdet så lenge han ønsker mot en meget lav leie.
Tilsvarende fremgår i Ot.prp.nr.38 (1984–1985) s. 30:
Leasingkontrakten er en blandet finansierings- og leiekontrakt. Fordi det er en leiekontrakt blir leietaker ikke eier ved primærperiodens utløp. Ønsker han å fortsatt leie, noe han har rett til etter standardkontraktene, må han fortsatt betale leie, Vi2 (sic.) av tidligere leie.
Kredittkjøpsloven 1985 § 3 første ledd bokstav c er videreført i finansavtaleloven § 44 syvende ledd første punktum. Bestemmelsen, som gjennomfører forbrukerkredittdirektivet artikkel 2 nr. 2 bokstav d i norsk rett, angir at kredittkjøp-kapittelet ikke gjelder «avtale om leiefinansiering der det ikke er avtalt en plikt for leieren til å bli eier». I Prop.65 L (2009–2010) s. 20 fremgår det at alternativet omfatter «leiekjøp, og må avgrenses mot tradisjonell leasing hvor leieren i høyden bare har en rett til å bli eier av tingen når leieperioden utløper».
Finansiell leasing har også en panterettslig betydning. I panteloven § 3-22 angir følgende:
Leieavtale eller lignende avtale som i realiteten tjener til å sikre et avhendelsesvederlag, ansees som en avtale om salg og salgspant hvis det er meningen at leieren skal bli eier av tingen etter å ha betalt et visst antall leieterminer. Selv om det ikke er meningen at leieren skal bli eier eller ha rett til å bli eier, gjelder bestemmelsene i §§ 3-15 til 3-20 tilsvarende. [...]
Det fremgår av forarbeidene at bestemmelsen kom inn fordi finansiell leasing økonomisk sett ligger «ligger meget nær opp til ordningen med salgspant for en kredittyter som ikke er selger», se Ot.prp.nr.39 (1977–1978) s. 63. Forarbeidene bygger likevel på at det er en forskjell i eiendomsretten. Retten viser til følgende på s. 61:
[...] Forskjellen mellom financial leasing og salgspant synes vesentlig å ligge i en formell ulikhet når det gjelder eiendomsretten til tingen. Ved salgspant er kjøperen eier hele tiden, men ved leasing blir han ikke eier. Imidlertid er dette hovedsakelig en formell forskjell, for leaseren vil – når han har nedbetalt tingens kostpris mm – vanligvis ha rett til å fortsette leieforholdet så lenge han ønsker mot en meget lav leie. [...]
Også i Skoghøy, Panterett (2021), s. 120 er det lagt til grunn at § 3-22 annet ledd annet punktum – som kommer til anvendelse når «det ikke er meningen at leieren skal bli eier» – omhandler finansiell leasing (leiefinansiering).
Retten mener at rettskildene knyttet til andre rettsområder nokså entydig tilsier at begrepet «finansiell leasing» benyttes dersom leietaker gjennom periodiske leiebetalinger betaler utleiers anskaffelseskostnad, og leietaker ikke blir eier ved utløpet av leietiden. Dersom leietaker blir eier ved utløpet av leietiden, foreligger det et salg på avbetaling/kredittkjøp.
Oppsummering: Begrepet «finansiell leasing» er ikke definert i merverdiavgiftsloven, i lovens forarbeider eller i Finansdepartementets tolkningsuttalelse. I rettskilder knyttet til andre rettsområdet benyttes begrepet dersom leietaker gjennom periodiske leiebetalinger betaler utleiers anskaffelseskostnad, og leietaker ikke blir eier ved utløpet av leietiden. I mangel av andre holdepunkter, mener retten at det må legges til grunn at lovgiver og Finansdepartementet har forutsatt den samme forståelsen i henholdsvis merverdiavgiftsloven § 3-6 bokstav b og tolkningsuttalelsen. Retten mener derfor at leieavtalen mellom IKA Kongsberg og IKS ikke kan anses som en avtale om «finansiell leasing».
Retten går over til å vurdere om noe annet er lagt til grunn i skattemyndighetenes etterfølgende praksis.
I Skattedirektoratets prinsipputtalelse den 7. desember 2015 er det lagt til grunn at det foreligger salg på avbetaling/kredittkjøp i en sak med den samme avtalemekanismen som i vår sak. IKA Kongsberg har gjort gjeldende at det forut for denne uttalelsen forelå en bindende praksis om at slike avtaleforhold må regnes som utleie for avgiftsformål, slik at en eventuell endring må skje ved lovendring med virkning fremover i tid, se Grunnloven § 97. Til støtte for dette har IKA Kongsberg fremlagt 12 OPS-avtaler. I lys av rettens syn på begrepet «finansiell leasing», mener retten at det er avtalene hvor leietaker skal overta bygget som har størst interesse. Dette er tilfellet i seks prosjekter: Veitvet barne- og ungdomsskole, Rykkin barneskole, Nye Gran ungdomsskole, Bodø Brannstasjon, Høybråten skole og Persbråten skole.
I de to sistnevnte sakene skal leietaker ikke overta bygget vederlagsfritt ved endt leietid, men har en opsjon på å kjøpe bygget. Kjøpesummen er likevel fastsatt til ett års leie. Det må antas at dette ikke reflekterer forventet markedsverdi på utkjøpstidspunktet, slik at det er forutsatt at opsjonen vil utøves.
Det er godtatt frivillig registering i alle de seks prosjektene. I tre av prosjektene foreligger det uttalelser fra skattemyndighetene. Det første prosjektet var Veitvet barne- og ungdomsskole. Det fremgår av leieavtalen at leiesummen var tilpasset finansieringen og leietaker skulle overta bygget vederlagsfritt etter 40 år. Leietaker hadde også en opsjon på å kjøpe leieobjektet etter 25 år mot å betale resterende verdi av leieobjektet, nedskrevet lineært over en periode på 40 år. I en uttalelse fra Skatt øst den 11. juni 2013 er det lagt til grunn at det er avtale om leie. Skatt øst ga følgende begrunnelse:
Det foreligger flere omstendigheter som trekker i retning av å anse den angjeldende avtale mellom Oslo kommune og Veitvet Skole AS som en avtale om (kreditt)kjøp, ikke en avtale om leie. I denne forbindelse vises det til at Oslo kommune hele tiden skal være eier (bortfester) av den grunneiendommen hvor skoleanlegget skal ligge. Videre til at skoleanlegget skal bygges i henhold til Oslo kommunes spesifikke krav/behov. Dessuten til at Oslo kommune har rett til å avslutte avtaleforholdet/ove1ta skoleanlegget etter 25 år mot å betale et forhåndsbestemt/forholdsmessig vederlag for skoleanlegget, eventuelt (og ikke minst) at Oslo kommune skal overta skoleanlegget vederlagsfritt ved avtaleperiodens utløp/etter 40 år.
På den annen side har avtalepartenes hensikt utvilsomt vært å inngå en avtale om leie, ikke om kjøp. Ordlyden i avtalen er videre klar med hensyn til hva slags avtale det her er tale om. Avtalens bestemmelser om bruk, fremleie, overtakelse, vedlikehold, mislighold, etc i avtaleperioden er dessuten typiske for en leieavtale, ikke for en kjøpsavtale.
På denne bakgrunn/etter en totalvurdering opprettholder skattekontoret herved den innvilgede forhåndsregistrering/frivillige registrering i Merverdiavgiftsregisteret.
Skatt øst ser altså bort fra den økonomiske realiteten på grunn av avtalepartenes hensikt, betegnelsens på avtalen og at den inneholder enkelte bestemmelser som er typiske for en leieavtale.
Det andre prosjektet er Rykkin barneskole. I leieavtalen er det fastsatt at leietaker skal ha rett til overta leieobjektet vederlagsfritt ved utløpet av leieperioden. Utleier ble frivillig registrert på grunnlag av avtalen. Det ble innhentet en bindende forhåndsuttalelse (BFU) fra Skatt øst for prosjektet. Grunnlaget for BFU-en var tilbudsgrunnlaget hvor det var to hovedalternativer knyttet til opphøret av leieforholdet. Alternativ a) var en vederlagsfri overføring av leieobjektet etter 25 år. Alternativ b) var en leietid på 25 år og en opsjon for leietaker til å kjøpe bygget til OPS-selskapets prosjektkostnad eller forlenge leieforholdet med ytterligere 15 år for så å kjøpe leieobjektet til 50 % av OPS-selskapets prosjektkostnad. I BFU-en av 19. desember 2013 la Skatt øst til grunn at leietaker blir skattemessig eier dersom alternativ a) benyttes, men ikke hvis alternativ b) benyttes. Ved den avgiftsmessige klassifiseringen skiller imidlertid Skatt øst ikke mellom alternativene. Skatt øst la til grunn at det var en avtale om utleie for avgiftsformål. Begrunnelsen er tilnærmet lik som i uttalelsen fra Skatt øst vedrørende Veitvet barne- og ungdomsskole. I BFU-en legger imidlertid også Skatt øst vekt på «forvaltningspraksis som har godtatt lignende OPS-selskapet å frivillig registrere seg for utleie til kommuner».
Det tredje prosjektet er Bodø brannstasjon. Også i dette prosjektet skjedde frivillig registering på grunnlag av en leieavtale som fastsetter at leietaker skal overta leieobjektet vederlagsfritt ved utløpet av leieperioden. Skattedirektoratet har avgitt BFU i saken den 13. mai 2014 (BFU-2014-10). Denne er imidlertid avgitt under en annen forutsetning knyttet til opphøret av leieforholdet. Forutsetningen i BFU-en var en leieperiode på 25 år og at leietaker da hadde en opsjon på å forlenge i ytterligere 15 år for så å kjøpe leieobjektet for 50 % av OPS-selskapets prosjektkostnad. Skattedirektoratet kom til at utleier var skattemessig eier av bygget. Et sentralt element i denne vurderingen var at det ikke var grunnlag for å si at det var en «meget lav pris» eller «gunstig pris». Skattedirektoratet la tilsvarende til grunn at det for avgiftsformål var snakk om utleie som ga grunnlag for frivillig registering. Skattedirektoratet begrunner dette slik:
Vi legger videre til grunn, sett hen til den leieavtale som er skissert i anmodningen, at forholdet mellom OPS-selskapet og CK må anses som et reelt utleieforhold, og at kommunen således ikke kan anses som kjøper avbygget.
Etter merverdiavgiftsloven § 3-6 bokstav b anses finansiell leasing ikke som en finansieringstjeneste. Tjenesten anses som en utleietjeneste, se også Merverdiavgiftshåndboken 10. utgave side 179 og Finansdepartementets fortolkningsuttalelse av 15. juni 2001. Det vil således i relasjon til merverdiavgiften ikke være avgjørende å trekke en grense mellom finansiell og operasjonell leasing.
Skattedirektoratet vurderte altså avtaleforholdet som et reelt leieforhold. Retten minner om at forutsetningen for BFU-en var at leietakeren hadde opsjon på å forlenge i ytterligere 15 år for så å kjøpe leieobjektet for 50 % av OPS-selskapets prosjektkostnad. Skattedirektoratet mente at opsjonsprisen ikke var «meget lav» eller «gunstig». Uttalelsen om at det ikke er grunnlag for å skille mellom finansiell og operasjonell leasing må leses i lys av dette.
Oppsummering: Det er fremlagt seks eksempler på at andre utleiere har blitt frivillig registrert i prosjekter hvor leietaker blir eier ved utløpet av leietiden. I to av prosjektene har Skatt øst vurdert spørsmålet nærmere. I begge sakene har Skatt øst kommet til at vilkårene for frivillig registering er oppfylt. Skattedirektoratet har vurdert spørsmålet i BFU-en knyttet Bodø brannstasjon. Denne er imidlertid avgitt under andre forutsetninger. Skattedirektoratets BFU støtter statens syn om at det må vurderes om det er et reelt utleieforhold.
Retten mener at generelle prinsipper for klassifisering og hensynet til nøytralitet tilsier at avtalen mellom IKA Kongsberg og IKS for avgiftsformål skal anses som en avtale om salg på avbetaling. Spørsmålet er om dette skal fravikes på grunn av praksis fra skattemyndighetene.
Som nevnt innledningsvis, avhenger praksisens vekt av dens varighet, dens omfang og om den er konsistent. Rt-2001-1444 (Skøyen næringspark) viser også at det har betydning om praksisen er forankret i en klart standpunkt.
Medregnet vår sak foreligger det syv tilfeller av frivillig registering i prosjekter hvor leietaker skal bli eier ved leietidens utløp. Ettersom frivillig registering må vedtas av skattekontoret etter søknad med krav til dokumentasjon, mener retten at vedtakene må kunne tillegges betydning. Det må likevel legges til grunn at vurderingene som ligger til grunn for slike registeringsverdtak, er mindre inngående enn ved BFU-er og andre uttalelser fra skattemyndighetene.
Det foreligger to uttalelser fra Skatt øst hvor frivillig registering tillates selv om leietaker skal bli eier ved leietidens utløp. I uttalelsene legger Skatt øst større vekt på de mer formelle forholdene enn de økonomiske realitetene.
Forut for Skattedirektoratets prinsipputtalelse i desember 2015, foreligger det én BFU fra Skattedirektoratet. BFU-en er avgitt under andre forutsetninger, men retten mener den forutsetter at det må gjøres en vurdering av om det er et reelt leieforhold.
Oppsummeringsvis foreligger det noe praksis for frivillig registering i prosjekter hvor leietaker skulle bli eier ved leietidens utløp. Praksisen har imidlertid ikke grunnlag i et klart standpunkt fra Finansdepartementet eller Skattedirektoratet. Retten viser til at slike avtaler ikke kan anses som avtaler om «finansiell leasing». Praksisens har også et nokså begrenset omfang. Samlet sett mener derfor retten at praksisen ikke gir grunnlag for å fravike generelle prinsipper for klassifisering og hensynet til nøytralitet.
Retten har på denne bakgrunn kommet til at avtalen mellom IKA Kongsberg og IKS ikke kan klassifiseres som en avtale om utleie. Vilkårene for frivillig registering var derfor ikke oppfylt. Dette innebærer at skattefastsettingen til IKA Kongsberg var uriktig. Vilkåret for endring i skatteforvaltningsloven § 12-1 første ledd er oppfylt.
Skatteforvaltningsloven § 12-1 annet ledd angir følgende:
Før fastsettingen tas opp til endring etter første ledd, skal skattemyndighetene vurdere om det er grunn til det under hensyn til blant annet den skattepliktiges forhold, den tid som er gått, spørsmålets betydning og sakens opplysning.
Skatteklagenemndas sekretariat, som nemnda sluttet seg til, har foretatt denne vurderingen på s. 25-28 i vedtaket. IKA Kongsberg anfører at Skatteklagenemnda uriktig har lagt til grunn at selskapet ikke oppfylte opplysningsplikten at i søknaden om frivillig registering. IKA Kongsberg anfører også at Skatteklagenemndas skjønnsresultat er grovt urimelig.
Det er enighet mellom partene om at retten har kompetanse til å prøve disse innvendingene mot Skatteklagenemndas skjønnsutøvelse.
Den skattepliktiges opplysningsplikt er i dag regulert i skatteforvaltningsloven § 8-1:
Den som skal levere skattemelding mv. etter dette kapitlet, skal gi riktige og fullstendige opplysninger. Vedkommende skal opptre aktsomt og lojalt slik at skatteplikten i rett tid blir klarlagt og oppfylt, og varsle skattemyndighetene om eventuelle feil.
Bestemmelsen viderefører merverdiavgiftsloven § 15-1 åttende ledd som gjaldt da IKA Kongsberg søkte om frivillig registering.
I IKA Kongsbergs søknad om frivillig registering er registeringsgrunnen angitt som «utleier av bygg og anlegg til bruk i virksomhet som er registrert etter lov om merverdiavgift». Selv om retten mener at avtaleforholdet ikke kan klassifiseres som utleie for avgiftsformål, kan opplysningen ikke regnes som uriktig. Retten viser til at opplysningsplikten gjelder faktiske forhold, ikke rettsanvendelsen.
Retten går over til å vurdere om IKA Kongsberg ga ufullstendige opplysninger. Det nærmere innholdet av denne delen av opplysningsplikten, er presisert i rettspraksis. Rt-1992-1588 (Loffland) er regnet som den grunnleggende dommen. I dommen uttaler Høyesterett at det er nok at den skattepliktige gir «opplysninger som gjør at ligningsmyndighetene må anses å ha fått tilstrekkelig grunnlag for å ta opp det aktuelle skattespørsmål, slik at de gjennom adgangen til å skaffe seg ytterligere opplysninger vil kunne få et tilstrekkelig vurderingsgrunnlag».
IKA Kongsberg la frem leieavtalen som vedlegg til søknaden om frivillig registering. Selskapet la også frem en del fakturaer o.l. og de to andre avtalene. Samlet er snakk om omtrent 60 sider. Alle de relevante opplysningene fremgikk av leieavtalen. Leieavtalen er i seg selv kort og enkel. Særtrekkene i avtalen, nemlig at IKS skulle overta bygget vederlagsfritt etter leietiden og at leiesummen var tilpasset finansieringen, fremgår klart.
I vedtaket er det lagt til grunn at IKA Kongsberg likevel ikke oppfylte opplysningsplikten. Standpunktet er at IKA Kongsberg måtte påpeke at det var «punkter i leieavtalen som kunne medføre tvil om retten til frivillig registering». Denne formuleringen er noe uklar. Opplysningsplikten gjelder som nevnt faktiske forhold. IKA Kongsberg hadde dermed ingen plikt til å opplyse om at det kunne være tvil om retten til frivillig registering. Spørsmålet må være om IKA Kongsberg hadde plikt til å fremheve de aktuelle faktiske forholdene, nemlig at leiesummen var tilpasset finansieringen og at IKS skulle overta bygget vederlagsfritt etter leietiden.
Retten mener at opplysningsplikten i utgangspunktet er oppfylt dersom skattepliktige har fremlagt dokumenter som inneholder de nødvendige opplysningene. Retten mener dette er forutsatt i Rt-2009-813 (Gaard/Tveit). Spørsmålet i saken var om en del av vederlaget for et aksjesalg skulle regnes som arbeidsinntekt når selgerne forpliktet seg til å være ansatt i selskapet etter salget. Plikten til å være ansatt i selskapet fremgikk av en aksjesalgsavtale som ikke var vedlagt selvangivelsen. I dommens avsnitt 84 og 85 likestiller Høyesterett «å gi den aktuelle opplysningen» og «å legge fram det aktuelle dokumentet»:
[...] Avgjørende må dermed være hvilken konkret oppfordring skattyteren hadde til å gi den aktuelle opplysningen eller å legge fram det aktuelle dokumentet. Opplysningen må gis, eller dokumentet legges fram, dersom den skatterettslige løsningen kan være uklar. Unntak fra fristen kan derimot ikke gjøres dersom det ut fra rettskildesituasjonen da selvangivelsen ble levert var lite naturlig for skattyteren å forestille seg at opplysningen eller dokumentet kunne ha skatterettslig betydning. [...]
Jeg finner det klart at ankemotpartene skulle ha vedlagt selvangivelsene aksjesalgsavtalen. [...]
Rt-1997-1430 (Elf) modifiserer imidlertid dette utgangspunktet. Spørsmålet var om skattyter hadde gitt ufullstendige opplysninger om at det kun var foretatt avskrivninger basert på anleggsmidlers kostpris og ikke basert på oppskrevne verdier som følge av at petroleumsreserver var større enn tidligere antatt. Det at det ikke var foretatt avskrivninger basert på oppskrevne verdier kunne leses ut av regnskapsmaterialet vedlagt selvangivelsen. Høyesterett kom likevel til at det var gitt ufullstendige opplysninger. Høyesterett begrunnet dette slik:
Jeg legger vekt på at det var tale om opplysninger av vesentlig betydning for fastsettelse av selskapets regnskapsmessige overskudd. Som følge av de forhold som jeg tidligere har redegjort for, var overskuddet avgjørende for selskapets adgang til å dele ut utbytte med det ikke var foretatt avskrivninger knyttet korresponderende fradragsrett for selskapet ved statsskatteligningen. Dermed var det tale om opplysninger om vesentlige forhold som fikk direkte betydning for den inntektsskatt som Elf skulle betale. I tillegg kommer at den fremgangsmåte som Elf etter grundige overveielser hadde fulgt, i det minste måtte fremstå som tvilsom. På denne bakgrunn er det min oppfatning at Elf burde gitt ligningsmyndighetene direkte opplysninger om disse forhold. Den omstendighet at ligningsmyndighetene kunne ha sluttet seg til den manglende avskrivning ved et nærmere studium av det fremlagte regnskapsmateriale, kan ikke endre dette.
Slik retten leser dommen, innebærer skattepliktiges lojalitetsplikt at sentrale opplysninger ikke kan gis på en tilslørt måte. I artikkelen Høyesterettsdommer i skattesaker 1997 (SR-1998-81) gir Zimmer uttrykk for et tilsvarende synspunkt. Han fremhever blant annet at opplysningen var sentral og det var «meget enkelt å gi den», og at Høyesterett «synes å ha ment at det i slike tilfeller er lite rimelig at skattyter skal gis mulighet til nærmest å ‘leke gjemsel’ med ligningsmyndighetene».
Staten har gjort gjeldende at det samme følger av Rt-2007-360 (Lyse Energi) avsnitt 68. I dette avsnittet uttaler Høyesterett følgende:
Jeg er enig med overligningsnemnda og lagmannsretten i at selskapet har gitt ufullstendige opplysninger i forbindelse med ligningen for 1999. I note 21 til regnskapet for 1999 heter det blant annet at i «forbindelse med etableringen av Lyse konsernet ble 3 000 millioner kroner omdannet fra egenkapital til et ansvarlig lån fra eierne». Det er ikke riktig når det her opplyses at lånet på 3 milliarder kroner var etablert på dette tidspunkt. Det fremgår heller ikke av selve regnskapet for 1999 at lånet ikke var trådt i kraft. Det har vært anført at ligningsmyndighetene ved et nærmere studium av regnskapet kunne ha sluttet seg til at lånet ikke var etablert pr. 1. januar 1999. Dette er i og for seg riktig, men det kan ikke være tvilsomt at selskapets opplysningsplikt her må slå igjennom, jf. Rt-1997-1430. Spørsmålet er i og for seg ikke om regnskapet er ført i samsvar med god regnskapsskikk, men om det er gitt uriktige eller ufullstendige opplysninger fra skattyteren i forbindelse med ligningsbehandlingen. Dersom de nødvendige opplysninger ikke fremgår av regnskapsmaterialet, må det i forbindelse med inngivelsen av selvangivelsen opplyses om dem på annen måte. Dette skjedde ikke i dette tilfellet. De ufullstendige opplysningene om lånet kunne utvilsomt ha ført til fastsetting av for lav skatt for selskapet.
Retten leser dette avsnittet på en annen måte enn staten. Et sentralt element i vurderingen ser ut til å være at regnskapet inneholdt uriktige og ufullstendige opplysninger. Det var da ikke avgjørende at «at ligningsmyndighetene ved et nærmere studium av regnskapet kunne ha sluttet seg til» det som var riktig. Høyesterett forutsetter imidlertid at korrekte og fullstendige opplysninger i regnskapet ville vært tilstrekkelig for å oppfylle opplysningsplikten. Retten mener derfor at dommen underbygger at opplysningsplikten i utgangspunktet er oppfylt dersom skattepliktige har fremlagt dokumenter som inneholder de nødvendige opplysningene.
Retten har kommet til at det ikke er grunnlag for å fravike dette utgangspunktet i vår sak. I Rt-1997-1430 (Elf) la Høyesterett vekt på tre momenter som grunnlag for at skattepliktige måtte gi skattemyndighetene «direkte opplysninger» om manglende avskrivninger:
Det første momenter gjør seg også gjeldende i vår sak. Retten mener likevel at dette momentet isolert sett bør tillegges beskjeden vekt. Opplysningsplikten gjelder faktiske forhold, ikke rettsanvendelsen. En plikt til å fremheve opplysninger av vesentlig betydning for skattefastsettelsen, harmonerer ikke med dette.
Retten mener at det andre momenter ikke gjør seg gjeldende i vår sak. Bakstad forklarte i sin partsforklaring at leieavtalen – som klart forutsetter frivillig registering – lå i tilbudsgrunnlaget. For IKA Kongsberg var dermed merverdiavgift aldri en problemstilling. Advokat Honerud, som hjalp IKS med å utarbeide konkurransegrunnlaget, forklarte at de benyttet en standard avtalemal for OPS-prosjekter og at alle i bransjen la til grunn at det var grunnlag for frivillig registering. Det siste underbygges av artikler og nyhetsbrev fra rådgivermiljøet vedrørende Skattedirektoratets prinsipputtalelse av 7. desember 2015. Retten viser også til at Skatt øst bare noen uker før IKA Kongsbergs registreringssøknad hadde lagt til grunn at det var grunnlag for frivillig registering i en tilsvarende sak. Samlet sett hadde IKA Kongsberg derfor ikke noen klar foranledning for å særskilt fremheve de aktuelle forholdene i søknaden.
Det avgjørende for retten er likevel at skattemyndighetene i vår sak ikke måtte «slutte seg til» de faktiske forholdene ved et «nærmere studium» av leieavtalen. Det fremgikk klart av leieavtalen at leiesummen var tilpasset finansieringen og at IKS skulle overta bygget vederlagsfritt etter leietiden. Leieavtalen var kort og bygget opp på en enkel måte. Selv ved en overfladisk gjennomgang av avtalen, fikk derfor skattemyndighetene tilstrekkelig faktisk grunnlag for å ta opp det aktuelle avgiftsspørsmålet.
Rettens konklusjon er på denne bakgrunn at IKA Kongsberg ikke ga uriktige eller ufullstendige opplysninger.
Skatteklagenemnda har uriktig lagt til grunn at IKA Kongsberg har misligholdt opplysningsplikten. Det er enighet mellom partene om at dette kan ha virket inn på skjønnet knyttet til om fastsettingen skulle tas opp til endring. Vedtaket er derfor ugyldig.
Kravet om dom for erstatningsplikt var subsidiært. IKA Kongsberg har fått medhold i at vedtaket skal oppheves, og retten tar derfor ikke stilling til kravet om dom for erstatningsplikt.
Partene har utformet påstandene som om det er to søksmål – et mot staten ved Skatteetaten og et mot staten ved Finansdepartementet. Dette kan tilsi at det må utformes en egen domsslutning fra kravet mot staten ved Finansdepartementet. Det er imidlertid staten, ikke Skatteetaten og Finansdepartementet, som har partsevne, tvisteloven § 2-1 første ledd bokstav b. Skatteetaten og Finansdepartementet utøver kun partsrettighetene på vegne av staten. Det er derfor staten som er part for både det prinsipale og subsidiære kravet. Når det prinsipale kravet mot staten har ført frem, mener retten at det ikke skal utformes en domsslutning for det subsidiære erstatningskravet.
En part som har vunnet saken, har krav på full erstatning for sine sakskostnader fra motparten, se tvisteloven § 20-2 første ledd. Saken er vunnet hvis parten har fått medhold fullt ut eller i det vesentlige, se § 20-2 annet ledd. Dersom et forvaltningsvedtak er påstått ugyldig på flere grunnlag, må det vurderes hvor stor del av vedtaket som omfattes av den ugyldighetsgrunnen som har ført frem, se Rt-2015-596 avsnitt 20. Feilen ved skattemyndighetenes skjønnsutøvelse påvirker gyldigheten av hele vedtaket. Retten mener at IKA Kongsberg derfor har vunnet saken fullt ut.
Retten vil bemerke at det er en forskjell på ugyldighetsgrunnene. Dersom IKA Kongsberg hadde fått medhold i at skattefastsettingen var riktig, ville skattemyndighetene vært avskåret fra endring. Opphevelse som følge av feil ved skjønnsutøvelsen innebærer derimot at skattemyndighetene må gjøre et nytt skjønn basert på riktige faktiske forutsetninger. Retten mener denne forskjellen ikke er avgjørende. Retten kan ikke forutse utfallet av et nytt skjønn, og resultatet i vår sak er uansett at vedtaket er opphevet i sin helhet.
Spørsmålet om skattefastsettingen var uriktig utgjorde et klart tyngdepunkt i saken. Ettersom IKA Kongsberg ikke fikk medhold i at vedtaket skal oppheves på dette grunnlaget, har retten vurdert om det er grunnlag for å frita staten helt eller delvis fra erstatningsansvaret i medhold av tvisteloven § 20-2 tredje ledd. Det er imidlertid ingen andre grunner som gjør det rimelig å frita staten fra sakskostnadsansvaret. Det at det mest sentrale påstandsgrunnlaget ikke førte frem, er etter rettens syn ikke i seg selv en tilstrekkelig tungtveiende grunn for å fravike hovedregelen om sakskostnadsansvar.
IKA Kongsberg har krav på erstatning for sine nødvendige sakskostnader, se tvisteloven § 20-5. IKA Kongsberg har krevd erstattet rettsgebyret og advokatkostnader på 1 850 375 kroner. Staten har gjort gjeldende advokatkostnadene er for høye.
Advokatkostnadene gjelder både saksøkers prosessfullmektig og rettslige medhjelper. Saksøkers prosessfullmektig, advokat Tovsen, har en timesats på 6 500 kroner eks. mva. Saksøkers rettslig medhjelper, advokat Hauge, har en timesats på 3 600 kroner eks. mva. De har brukt henholdsvis 141 og 161,75 timer på saken, totalt 302,75 timer.
Vurderingen av advokatsalæret må omfatte både advokatens timepris og antallet medgåtte timer, se HR-2020-1515-U avsnitt 23. Finner retten salærkravet for høyt i forhold til det prosessoppdraget tilsier, skal beløpet settes ned til det retten finner riktig. Det kreves ikke et markert avvik for å redusere erstatningen, men et visst slingringsmonn vil det være. Målestokken er hvilket salær en alminnelig dyktig advokat ville krevd i en slik sak, se Tvisteloven, kommentarutgave, § 20-5, note 4.2.
Spørsmålene i saken gjorde det naturlig å engasjere en advokat med spesialkompetanse på merverdiavgift. Advokat Tovsens timepris på 6 500 kroner er likevel høy. Retten er i tvil om en slik timepris kan aksepteres i vår sak. Retten tar ikke stilling til dette, da timeprisen uansett får betydning for rettens vurdering av om timeantallet har vært nødvendig. Tvistesummen i saken er på nærmere 17 millioner kroner. I tillegg kommer forsinkelsesrenter. Timebruken må vurderes i lys av dette, se tvisteloven § 20-5 første ledd annet punktum.
Det var ingen uenighet om sakens faktum, og hovedforhandlingen ble gjennomført på to dager. Dette tilsier en vesentlig lavere tidsbruk. Spørsmålet er derfor om forberedelsen av de rettslige spørsmålene kan begrunne 302,75 timer med en gjennomsnittlig timepris på nærmere 5 000 kroner (eks. mva.).
Timeprisen forutsetter i utgangspunktet at prosessfullmektigene kjenner rettsområdet så godt at det ikke bør være behov for så betydelig tidsbruk knyttet til utredninger av rettslige spørsmål. IKA Kongsberg har imidlertid gjort gjeldende at det var behov for å undersøke skattemyndighetenes praksis og at dette var tidkrevende.
Skatteetaten har i liten grad bidratt til å klarlegge skattemyndighetenes praksis. IKA Kongsberg måtte derfor gjøre egne undersøkelser. IKA Kongsberg må i utgangspunktet kunne kreve kostnadene til dette dekket. Retten her likevel kommet til at kostnadene er for høye. Retten har da lagt vekt på at det er advokater med høy timepris som har gjort tidkrevende undersøkelser som ikke krever spesialkompetanse, og at IKA Kongsbergs anførsel om skattemyndighetenes praksis ikke førte frem.
Fastsettelsen av sakskostnadene må nødvendigvis bero på et skjønn. Momentene retten legger vekt på fremgår av drøftelsen ovenfor. Retten fastsetter sakskostnadene til 750 000 kroner. Beløpet inkluderer merverdiavgift og rettsgebyr.
DOMSSLUTNING
Retten har kommet til at skattefastsettingen til IKA Kongsberg var riktig, men at vedtaket skal oppheves på grunn av feil ved skjønnet knyttet til om skattefastsettingen skulle tas opp til endring. Retten har også kommet til at staten skal betale 750 000 kroner til IKA Kongsberg i sakskostnader for tingretten.
Rettens vurdering er strukturert slik:
Skattemyndighetene kan endre skattefastsettingen når den er uriktig, se skatteforvaltningsloven § 12-1. IKA Kongsberg ble frivillig registrert i Merverdiavgiftsregisteret og fikk dermed fradrag for inngående merverdiavgift på til sammen 16 634 980 kroner.
Det følger av merverdiavgiftsloven § 8-1 at et registrert avgiftssubjekt kan kreve fradrag for inngående merverdiavgift på anskaffelser av varer og tjenester som er til bruk i den registrerte virksomheten. Det sentrale spørsmålet i vår sak er om vilkårene for registrering var oppfylt.
Hovedregelen om registreringsplikt fremgår av merverdiavgiftsloven § 2-1 første ledd første punktum. Bestemmelsen angir at næringsdrivende og offentlig virksomhet skal registreres i Merverdiavgiftsregisteret «når omsetning og uttak som er omfattet av loven til sammen har oversteget 50.000 kroner i en periode på tolv måneder». Hva slags omsetning som er omfattet av loven, er nærmere regulert i kapittel 3. Lovens system er at det skal beregnes merverdiavgift på omsetning av alle varer og tjenester, med mindre det er gjort særskilt unntak.
Omsetning og utleie av fast eiendom er i utgangspunktet unntatt fra loven, se § 3-11 første ledd. I § 3-11 annet ledd bokstav k er det imidlertid gjort et unntak for «utleie av fast eiendom [...] som er omfattet av en frivillig registrering etter § 2-3 første, annet, tredje, fjerde og sjette ledd». Bestemmelsen innebærer at det skal beregnes merverdiavgift på «utleie av fast eiendom» som er omfattet av reglene om frivillig registering.
Vilkårene for frivillig registering fremgår av § 2-3. I vår sak er det første ledd bokstav c som er relevant. Bestemmelsen angir at næringsdrivende og offentlig virksomhet «som leier ut» bygg, kan frivillig registreres i Merverdiavgiftsregisteret dersom bygget eller anlegget brukes av interkommunale og interfylkeskommunale sammenslutninger organisert etter kommuneloven eller kommunal særlovgivning.
Det er på det rene at IKA Kongsberg var næringsdrivende og at arkivbygget skulle brukes av en interfylkeskommunale sammenslutning. Spørsmålet er om IKA Kongsberg leide ut bygget til IKS eller om det forelå en annen omsetning av fast eiendom som er avgiftsunntatt. Retten vil omtale dette som et spørsmål om hvordan avtaleforholdet mellom IKA Kongsberg og IKS skal klassifiseres for avgiftsformål.
Merverdiavgiftsloven inneholder ingen definisjon av utleie. Utleie er et privatrettslig begrep. Dette er reiser spørsmål om begrepet for avgiftsformål skal forstås på samme måte som i privatretten. På s. 52-53 i Zimmer, Lærebok i skatterett (2021) er den tilsvarende problemstillingen i inntektsskatteretten beskrevet slik:
Utgangspunktet er utvilsomt at slike ord og uttrykk skal gis samme innhold i skatterettslige sammenhenger som de har i privatretten. Det er normalt ikke grunnlag for å anta at lovgiveren har ment noe ganske annet når slike ord og uttrykk brukes i skatteloven enn når de brukes i privatrettslige sammenhenger. [...]
Ikke sjelden gjør det seg imidlertid gjeldende spesifikt skatterettslige hensyn når ord og uttrykk i en skattelov skal tolkes. Det skal neppe så mye til for at slike skatterettslig baserte argumenter kan lede til et annet resultat enn det som ville blitt resultatet av å følge den privatrettslige forståelsen. Viktig i denne sammenheng er at begrepene i privatretten ikke alltid er entydige. Skatterettslige hensyns gjennomslagskraft beror i ikke liten grad på hvor klare og entydige privatrettslige begreper de aktuelle ord og uttrykk beskriver.
Zimmer gjennomgår deretter tre kategorier privatrettslige begreper:
Den første kategorien er ord og uttrykk som refererer seg til begreper som har et klart definert privatrettslig innhold. I så fall vil den privatrettslige betydningen også legges til grunn i skatteretten. Zimmer nevner «aksjeselskap» og «ekteskap» som eksempler på slike begreper.
Den andre kategorien er begreper som kan ha forskjellig innhold i ulike privatrettslige sammenhenger. Zimmer angir «gave», «arv», «kjøp» og «eier» som eksempler. Når skatteloven bruker slike begreper, mener Zimmer at begrepets privatrettslig «kjerne» har større betydning enn begrepets «periferi».
Den tredje kategorien er begreper som har liten eller ingen betydning i privatretten (fordi partenes privatrettslige rettigheter og plikter utledes av avtalen, ikke klassifiseringen), men som kan ha stor betydning i skatteretten. Zimmer angir leasingavtaler som et eksempel på dette:
[...] Et eksempel er om en leasingavtale skal anses som en salgs- eller en leieavtale. Ofte må man ta standpunkt til slike begrepers innhold skatterettslig selv om det ikke er nødvendig privatrettslig (fordi det ikke knytter seg privatrettslige rettsvirkninger til klassifiseringen). Man må da analysere seg frem til begrepets eller rettsforholdets privatrettslige og økonomiske realitet og så bl.a. på dette grunnlag bedømme hvordan det skal karakteriseres skatterettslig.
Zimmers fremstilling gjelder inntektsskatteretten. Retten har likevel ikke funnet holdepunkter for at det gjelder andre tolkningsprinsipper i merverdiavgiftsretten.
Avtalen mellom IKA Kongsberg og IKS er betegnet som en «leieavtale». Det imidlertid det reelle innholdet i avtalen, ikke partenes betegnelse av den, som er avgjørende for klassifiseringen.
Leieavtalen går i grovt sett ut på at IKS skulle disponere bygget i 25 år som leietaker, og at selskapet deretter skulle overta bygget vederlagsfritt. Leien var tilpasset finansieringen av bygget. Den økonomiske realiteten var dermed et salg på avbetaling.
Avtalens regulering av «leieperioden» på 25 år har likevel enkelte bestemmelser som er typisk for leieforhold:
Det er uomtvistet at det avtalens økonomiske realitet ville vært avgjørende ved en skattemessig klassifisering. For skatteformål ville derfor avtalen blitt klassifisert som en avtale om salg på avbetaling.
Retten mener at utgangspunktene for klassifisering som er gjennomgått ovenfor, tilsier at den økonomiske realiteten også er avgjørende for den avgiftsmessige klassifiseringen. Dette underbygges av hensynet til avgiftsmessig nøytralitet. Når avtalens økonomiske realitet er en avtale om salg, bør den avgiftsmessig behandles likt som andre avtaler om salg.
IKA Kongsberg har imidlertid gjort gjeldende at det i skattemyndighetenes praksis ikke åpnes for slike økonomiske realitetsbetraktninger ved avgiftsmessig klassifisering av leieavtaler.
Det er klart at skattemyndighetenes praksis er en relevant rettskildefaktor. Praksisens vekt avhenger særlig av dens varighet, dens omfang og om den er konsistent.
Skattemyndighetens praksis kan etter omstendighetene tillegges avgjørende vekt i en avveining mot andre rettskildefaktorer. Rt-2001-1444 (Skøyen Næringspark) er et kjent eksempel på dette. Spørsmålet i saken var konvertering av en fordring til aksjekapital, der aksjenes verdi var betydelig lavere enn fordringens pålydende, kunne likestilles med gjeldsettergivelse. Verken ordlyden eller forarbeidene ga noen sikker løsning, men Høyesterett mente at «de underliggende økonomiske realiteter» tilsa at gjeldskonvertering skulle likestilles med gjeldsettergivelse. Det motsatte var imidlertid lagt til grunn i «nokså konsekvent ligningspraksis i tiden fra 1981 til omkring 1995». Praksisen hadde «sitt utgangspunkt i en klar standpunkttagen fra Finansdepartementets side». Høyesterett la avgjørende vekt på praksisen.
IKA Kongsberg har gjort gjeldende at det er fast praksis for å ikke foreta økonomiske realitetsbetraktninger ved avgiftsmessig klassifiseringen av leieavtaler, og denne praksisen – som i Rt-2001-1444 (Skøyen Næringspark) – har sitt utgangspunkt i et klart standpunkt fra Finansdepartementet, nemlig av 15. juni 2001 (UFIN-2001-10001). I uttalelsen uttaler Finansdepartementet følgende:
Finansiell leasing er til dels avgiftspliktig også etter gjeldende rett. Leasing anses som en utleietjeneste og er avgiftspliktig når den er knyttet til varer.
Tilsvarende har det fremgått av Merverdiavgiftshåndboken hvert år at «finansiell leasing anses som en utleietjeneste og vil være avgiftspliktig». Uttalelsene knytter seg til merverdiavgiftsloven § 3-6 bokstav b. Bestemmelsen angir at omsetning av finansieringstjenester er unntatt fra loven, men den gjør unntak for «finansiell leasing».
Kjernen i IKA Kongsbergs syn er at leieavtalen er en avtale om «finansiell leasing». Staten er enig i at en avtale om finansiell leasing i utgangspunktet er en utleietjeneste, men mener det må vurderes konkret om det i «realiteten er en utleietjeneste/leasing eller salg av fast eiendom/kredittkjøp», se s. 17 i skattekontorets vedtak.
Ved vurderingen av rekkevidden til Finansdepartementets tolkningsuttalelse må begrepet «finansiell leasing» klarlegges. Finansdepartementet definerer ikke begrepet. Begrepet er heller ikke definert i merverdiavgiftsloven eller i lovens forarbeider. Begrepet benyttes ikke i dagligtalen, slik at alminnelig språkbruk ikke er til hjelp.
Partene har i begrenset grad fremlagt relevante kilder. IKA Kongsberg har fremlagt en rapport fra Statistisk sentralbyrå (SSB) som definerer begrepet slik:
Leasing/leiefinansiering er en leieavtale hvor en part (leasingselskapet/utleieselskapet) mot vederlag overfører bruksretten til et driftsmiddel til en annen part (leieren) for en bestemt periode. Finansiell leasing er en leieavtale som overfører til bruker det vesentligste av risiko og fordeler som er forbundet med det å eie driftsmidlet. Operasjonell leasing er alle andre former for leie, og avtalen inngås som oftest utenom et finansieringsselskap. Et vesentlig skille mellom finansiell og operasjonell leasing er at ved finansiell leasing overføres eiendomsretten til leietaker i eller ved utløp av leieperioden. [...]
I rapporten bygger altså Statistisk sentralbyrå på at finansiell leasing kjennetegnes ved at eiendomsretten overføres til leietakeren i eller ved utløp av leieperioden.
Staten har fremlagt Norsk RegnskapsStandard 14 (NRS 14), Leieavtaler. I standardens punkt 20 er forskjellen på finansielle og operasjonelle leieavtaler beskrevet slik:
En leieavtale klassifiseres som finansiell eller operasjonell i samsvar med avtalens reelle innhold. Dersom det vesentligste av økonomisk risiko og kontroll knyttet til det underliggende leieobjekt er gått over på leietaker klassifiseres avtalen som finansiell og tilhørende eiendeler og forpliktelser balanseføres. Andre leieavtaler klassifiseres som operasjonelle.
Det fremgår av punk 22 at vurderingen av om risiko og kontroll må «knyttes opp mot retten til bruk av det underliggende leieobjekt». Standarden inneholder flere momenter for denne vurderingen. Generelt synes det ikke å være et sentralt kjennetegn at eiendomsretten til leieobjektet går over fra utleier til leietaker. Punkt 27 siste strekpunkt angir likevel at det kan foreligge en finansiell leasingavtale dersom det «foreligger andre forhold som gjør det rimelig sikkert at leietaker vil overta leieobjektet i løpet av avtaleperioden eller senere».
Retten mener at rapporten fra Statistisk sentralbyrå og NRS 14 gir et nokså snevert grunnlag for å tolke uttrykket «finansiell leasing» i merverdiavgiftsloven § 3-6 bokstav b og Finansdepartementets tolkningsuttalelse. Retten har derfor sett hen til hvordan begrepet benyttes på andre rettsområder. I kildene retten har funnet benyttes ikke begrepet «finansiell leasing» dersom leietakeren skal bli eier av leieobjektet når det er finansiert.
I Rt-1991-574 oppsummerte Høyesterett finansiell leasing slik:
Vår lovgivning inneholder bare i meget begrenset grad bestemmelser som direkte tar sikte på regulering av finansiell leasing. Instituttet har vokst frem i praksis som en finansieringsform karakterisert ved at et leasingselskap står som utleier av et formuesgode til en leietaker som gjennom betaling av leieterminer dekker kjøpesummen inkludert omkostninger uten å bli eier når kjøpesummen er dekket, men med rett til fortsatt leie. Den nærmere utforming av kontraktene – oppsigelsesvilkår m v – vil variere. Utleierens sikkerhet ligger i eiendomsretten til gjenstanden. Forholdet adskiller seg fra kjøp på avbetaling særlig ved dette at leietakeren ikke blir eier når kjøpesummen er dekket. Vår rettsorden har som utgangspunkt godtatt leasinginstituttet slik det tradisjonelt har vært praktisert, basert på de kriterier jeg har angitt.
Den tilsvarende forståelsen er benyttet av Sjur Brækhus i artikkelen Leasing – et alternativ til kjøp på avbetaling med eiendomsforbehold? (Lov og Rett 1969/8). I artikkels punkt 1 gir Brækhus uttrykk for at leasing «karakteriseres ved at den juridisk er bygget opp som et leieforhold, mens den reelt sett ligger nær et kjøp med avdragsbetaling og realsikkerhet for kjøpesummen i det solgte». Deretter avgrenser han «(financial) leasing» mot tre nært beslektede kontraktstyper. En av disse er det Brækhus omtaler som «salg på leiekontrakt»:
Endelig har vi de såkalte «salg på leiekontrakt», kontrakter hvor det er avtalt eller klart forutsatt at «leieren» skal bli eier av det leiede når han har betalt et visst antall leieterminer. [...]
At et «salg på leiekontrakt» må behandles som et rent avbetalingssalg, undergitt loven om salg på avbetaling (avbetl.), er klart, jfr. også den uttrykkelige regel i lovens § 1.2. Det er på den annen side også klart at korttidsleie og service-leie er rene leieformer som ikke går inn under avbetalingsloven; utleierens eiendomsrett er her helt reell og må anerkjennes uten de begrensninger som gjelder for eiendomsforbehold.
Leasingen befinner seg et sted mellom disse to grupper. Økonomisk er leasingen nær beslektet med avbetalingssalg med eiendomsforbehold: Ved begge kontrakter betaler «erververen» (leieren, kjøperen) gjenstandens fulle verdi avdragsvis, ved begge får han en rett til å bruke gjenstanden så lenge han vil. Den interesse «avhenderen» (utleieren, selgeren) har som eier, er utelukkende en interesse i å få betaling og i å ha sikkerhet i gjenstandene for betalingskravet. På ett vesentlig punkt er det imidlertid en forskjell: Når gjenstandene er fullt betalt, blir erververen eier ved avbetalingskjøp; ved leasing må han nøye seg med en rett til fortsatt leie. På dette punkt ligger derfor leasingen nærmest de rene leieforhold.
Retten mener at lovgiver har lagt til grunn det samme skillet i kredittkjøpslovgivningen. Lov om kjøp på avbetaling av 1916 (opphevet) § 1 annet ledd inneholdt følgende regulering av lovens virkeområde:
Om forholdet er kalt leie, eller betalingen ellers er betegnet som vederlag for bruk av tingen, ansees det allikevel som kjøp på avbetaling, hvis det er meningen at mottageren skal bli eier av tingen.
Dette er fulgt opp i kredittkjøpsloven av 1985 (opphevet) § 3 første ledd bokstav c:
I loven menes med kredittkjøp: leie eller annen avtale om bruk av løsøre som i realiteten tjener til å sikre et avhendingsvederlag, dersom det er meningen at mottakeren skal bli eier av tingen.
I forarbeidene til bestemmelsen, Ot.prp.nr.34 (1980–1981) s. 16, fremgår følgende:
Finansiell leasing har stor likhet med vanlig avbetalingssalg. Leieren får disponere tingen uten å betale hele tingens verdi kontant, det er forutsetningen at han skal betale hele tingens verdi avdragsvis og leasingselskapet skal kunne ta tingen tilbake ved mislighold. Forskjellen mellom finansiell leasing og avbetalingssalg synes vesentlig å ligge i en formell ulikhet når det gjelder eiendomsretten til tingen. Ved avbetalingssalg er kjøperen eier – eller det er meningen at han skal bli eier -, mens ved leasing blir han ikke eier. Imidlertid er dette hovedsakelig en formell forskjell, for leaseren vil – når han har nedbetalt tingens kostpris m m – vanligvis ha rett til å fortsette leieforholdet så lenge han ønsker mot en meget lav leie.
Tilsvarende fremgår i Ot.prp.nr.38 (1984–1985) s. 30:
Leasingkontrakten er en blandet finansierings- og leiekontrakt. Fordi det er en leiekontrakt blir leietaker ikke eier ved primærperiodens utløp. Ønsker han å fortsatt leie, noe han har rett til etter standardkontraktene, må han fortsatt betale leie, Vi2 (sic.) av tidligere leie.
Kredittkjøpsloven 1985 § 3 første ledd bokstav c er videreført i finansavtaleloven § 44 syvende ledd første punktum. Bestemmelsen, som gjennomfører forbrukerkredittdirektivet artikkel 2 nr. 2 bokstav d i norsk rett, angir at kredittkjøp-kapittelet ikke gjelder «avtale om leiefinansiering der det ikke er avtalt en plikt for leieren til å bli eier». I Prop.65 L (2009–2010) s. 20 fremgår det at alternativet omfatter «leiekjøp, og må avgrenses mot tradisjonell leasing hvor leieren i høyden bare har en rett til å bli eier av tingen når leieperioden utløper».
Finansiell leasing har også en panterettslig betydning. I panteloven § 3-22 angir følgende:
Leieavtale eller lignende avtale som i realiteten tjener til å sikre et avhendelsesvederlag, ansees som en avtale om salg og salgspant hvis det er meningen at leieren skal bli eier av tingen etter å ha betalt et visst antall leieterminer. Selv om det ikke er meningen at leieren skal bli eier eller ha rett til å bli eier, gjelder bestemmelsene i §§ 3-15 til 3-20 tilsvarende. [...]
Det fremgår av forarbeidene at bestemmelsen kom inn fordi finansiell leasing økonomisk sett ligger «ligger meget nær opp til ordningen med salgspant for en kredittyter som ikke er selger», se Ot.prp.nr.39 (1977–1978) s. 63. Forarbeidene bygger likevel på at det er en forskjell i eiendomsretten. Retten viser til følgende på s. 61:
[...] Forskjellen mellom financial leasing og salgspant synes vesentlig å ligge i en formell ulikhet når det gjelder eiendomsretten til tingen. Ved salgspant er kjøperen eier hele tiden, men ved leasing blir han ikke eier. Imidlertid er dette hovedsakelig en formell forskjell, for leaseren vil – når han har nedbetalt tingens kostpris mm – vanligvis ha rett til å fortsette leieforholdet så lenge han ønsker mot en meget lav leie. [...]
Også i Skoghøy, Panterett (2021), s. 120 er det lagt til grunn at § 3-22 annet ledd annet punktum – som kommer til anvendelse når «det ikke er meningen at leieren skal bli eier» – omhandler finansiell leasing (leiefinansiering).
Retten mener at rettskildene knyttet til andre rettsområder nokså entydig tilsier at begrepet «finansiell leasing» benyttes dersom leietaker gjennom periodiske leiebetalinger betaler utleiers anskaffelseskostnad, og leietaker ikke blir eier ved utløpet av leietiden. Dersom leietaker blir eier ved utløpet av leietiden, foreligger det et salg på avbetaling/kredittkjøp.
Oppsummering: Begrepet «finansiell leasing» er ikke definert i merverdiavgiftsloven, i lovens forarbeider eller i Finansdepartementets tolkningsuttalelse. I rettskilder knyttet til andre rettsområdet benyttes begrepet dersom leietaker gjennom periodiske leiebetalinger betaler utleiers anskaffelseskostnad, og leietaker ikke blir eier ved utløpet av leietiden. I mangel av andre holdepunkter, mener retten at det må legges til grunn at lovgiver og Finansdepartementet har forutsatt den samme forståelsen i henholdsvis merverdiavgiftsloven § 3-6 bokstav b og tolkningsuttalelsen. Retten mener derfor at leieavtalen mellom IKA Kongsberg og IKS ikke kan anses som en avtale om «finansiell leasing».
Retten går over til å vurdere om noe annet er lagt til grunn i skattemyndighetenes etterfølgende praksis.
I Skattedirektoratets prinsipputtalelse den 7. desember 2015 er det lagt til grunn at det foreligger salg på avbetaling/kredittkjøp i en sak med den samme avtalemekanismen som i vår sak. IKA Kongsberg har gjort gjeldende at det forut for denne uttalelsen forelå en bindende praksis om at slike avtaleforhold må regnes som utleie for avgiftsformål, slik at en eventuell endring må skje ved lovendring med virkning fremover i tid, se Grunnloven § 97. Til støtte for dette har IKA Kongsberg fremlagt 12 OPS-avtaler. I lys av rettens syn på begrepet «finansiell leasing», mener retten at det er avtalene hvor leietaker skal overta bygget som har størst interesse. Dette er tilfellet i seks prosjekter: Veitvet barne- og ungdomsskole, Rykkin barneskole, Nye Gran ungdomsskole, Bodø Brannstasjon, Høybråten skole og Persbråten skole.
I de to sistnevnte sakene skal leietaker ikke overta bygget vederlagsfritt ved endt leietid, men har en opsjon på å kjøpe bygget. Kjøpesummen er likevel fastsatt til ett års leie. Det må antas at dette ikke reflekterer forventet markedsverdi på utkjøpstidspunktet, slik at det er forutsatt at opsjonen vil utøves.
Det er godtatt frivillig registering i alle de seks prosjektene. I tre av prosjektene foreligger det uttalelser fra skattemyndighetene. Det første prosjektet var Veitvet barne- og ungdomsskole. Det fremgår av leieavtalen at leiesummen var tilpasset finansieringen og leietaker skulle overta bygget vederlagsfritt etter 40 år. Leietaker hadde også en opsjon på å kjøpe leieobjektet etter 25 år mot å betale resterende verdi av leieobjektet, nedskrevet lineært over en periode på 40 år. I en uttalelse fra Skatt øst den 11. juni 2013 er det lagt til grunn at det er avtale om leie. Skatt øst ga følgende begrunnelse:
Det foreligger flere omstendigheter som trekker i retning av å anse den angjeldende avtale mellom Oslo kommune og Veitvet Skole AS som en avtale om (kreditt)kjøp, ikke en avtale om leie. I denne forbindelse vises det til at Oslo kommune hele tiden skal være eier (bortfester) av den grunneiendommen hvor skoleanlegget skal ligge. Videre til at skoleanlegget skal bygges i henhold til Oslo kommunes spesifikke krav/behov. Dessuten til at Oslo kommune har rett til å avslutte avtaleforholdet/ove1ta skoleanlegget etter 25 år mot å betale et forhåndsbestemt/forholdsmessig vederlag for skoleanlegget, eventuelt (og ikke minst) at Oslo kommune skal overta skoleanlegget vederlagsfritt ved avtaleperiodens utløp/etter 40 år.
På den annen side har avtalepartenes hensikt utvilsomt vært å inngå en avtale om leie, ikke om kjøp. Ordlyden i avtalen er videre klar med hensyn til hva slags avtale det her er tale om. Avtalens bestemmelser om bruk, fremleie, overtakelse, vedlikehold, mislighold, etc i avtaleperioden er dessuten typiske for en leieavtale, ikke for en kjøpsavtale.
På denne bakgrunn/etter en totalvurdering opprettholder skattekontoret herved den innvilgede forhåndsregistrering/frivillige registrering i Merverdiavgiftsregisteret.
Skatt øst ser altså bort fra den økonomiske realiteten på grunn av avtalepartenes hensikt, betegnelsens på avtalen og at den inneholder enkelte bestemmelser som er typiske for en leieavtale.
Det andre prosjektet er Rykkin barneskole. I leieavtalen er det fastsatt at leietaker skal ha rett til overta leieobjektet vederlagsfritt ved utløpet av leieperioden. Utleier ble frivillig registrert på grunnlag av avtalen. Det ble innhentet en bindende forhåndsuttalelse (BFU) fra Skatt øst for prosjektet. Grunnlaget for BFU-en var tilbudsgrunnlaget hvor det var to hovedalternativer knyttet til opphøret av leieforholdet. Alternativ a) var en vederlagsfri overføring av leieobjektet etter 25 år. Alternativ b) var en leietid på 25 år og en opsjon for leietaker til å kjøpe bygget til OPS-selskapets prosjektkostnad eller forlenge leieforholdet med ytterligere 15 år for så å kjøpe leieobjektet til 50 % av OPS-selskapets prosjektkostnad. I BFU-en av 19. desember 2013 la Skatt øst til grunn at leietaker blir skattemessig eier dersom alternativ a) benyttes, men ikke hvis alternativ b) benyttes. Ved den avgiftsmessige klassifiseringen skiller imidlertid Skatt øst ikke mellom alternativene. Skatt øst la til grunn at det var en avtale om utleie for avgiftsformål. Begrunnelsen er tilnærmet lik som i uttalelsen fra Skatt øst vedrørende Veitvet barne- og ungdomsskole. I BFU-en legger imidlertid også Skatt øst vekt på «forvaltningspraksis som har godtatt lignende OPS-selskapet å frivillig registrere seg for utleie til kommuner».
Det tredje prosjektet er Bodø brannstasjon. Også i dette prosjektet skjedde frivillig registering på grunnlag av en leieavtale som fastsetter at leietaker skal overta leieobjektet vederlagsfritt ved utløpet av leieperioden. Skattedirektoratet har avgitt BFU i saken den 13. mai 2014 (BFU-2014-10). Denne er imidlertid avgitt under en annen forutsetning knyttet til opphøret av leieforholdet. Forutsetningen i BFU-en var en leieperiode på 25 år og at leietaker da hadde en opsjon på å forlenge i ytterligere 15 år for så å kjøpe leieobjektet for 50 % av OPS-selskapets prosjektkostnad. Skattedirektoratet kom til at utleier var skattemessig eier av bygget. Et sentralt element i denne vurderingen var at det ikke var grunnlag for å si at det var en «meget lav pris» eller «gunstig pris». Skattedirektoratet la tilsvarende til grunn at det for avgiftsformål var snakk om utleie som ga grunnlag for frivillig registering. Skattedirektoratet begrunner dette slik:
Vi legger videre til grunn, sett hen til den leieavtale som er skissert i anmodningen, at forholdet mellom OPS-selskapet og CK må anses som et reelt utleieforhold, og at kommunen således ikke kan anses som kjøper avbygget.
Etter merverdiavgiftsloven § 3-6 bokstav b anses finansiell leasing ikke som en finansieringstjeneste. Tjenesten anses som en utleietjeneste, se også Merverdiavgiftshåndboken 10. utgave side 179 og Finansdepartementets fortolkningsuttalelse av 15. juni 2001. Det vil således i relasjon til merverdiavgiften ikke være avgjørende å trekke en grense mellom finansiell og operasjonell leasing.
Skattedirektoratet vurderte altså avtaleforholdet som et reelt leieforhold. Retten minner om at forutsetningen for BFU-en var at leietakeren hadde opsjon på å forlenge i ytterligere 15 år for så å kjøpe leieobjektet for 50 % av OPS-selskapets prosjektkostnad. Skattedirektoratet mente at opsjonsprisen ikke var «meget lav» eller «gunstig». Uttalelsen om at det ikke er grunnlag for å skille mellom finansiell og operasjonell leasing må leses i lys av dette.
Oppsummering: Det er fremlagt seks eksempler på at andre utleiere har blitt frivillig registrert i prosjekter hvor leietaker blir eier ved utløpet av leietiden. I to av prosjektene har Skatt øst vurdert spørsmålet nærmere. I begge sakene har Skatt øst kommet til at vilkårene for frivillig registering er oppfylt. Skattedirektoratet har vurdert spørsmålet i BFU-en knyttet Bodø brannstasjon. Denne er imidlertid avgitt under andre forutsetninger. Skattedirektoratets BFU støtter statens syn om at det må vurderes om det er et reelt utleieforhold.
Retten mener at generelle prinsipper for klassifisering og hensynet til nøytralitet tilsier at avtalen mellom IKA Kongsberg og IKS for avgiftsformål skal anses som en avtale om salg på avbetaling. Spørsmålet er om dette skal fravikes på grunn av praksis fra skattemyndighetene.
Som nevnt innledningsvis, avhenger praksisens vekt av dens varighet, dens omfang og om den er konsistent. Rt-2001-1444 (Skøyen næringspark) viser også at det har betydning om praksisen er forankret i en klart standpunkt.
Medregnet vår sak foreligger det syv tilfeller av frivillig registering i prosjekter hvor leietaker skal bli eier ved leietidens utløp. Ettersom frivillig registering må vedtas av skattekontoret etter søknad med krav til dokumentasjon, mener retten at vedtakene må kunne tillegges betydning. Det må likevel legges til grunn at vurderingene som ligger til grunn for slike registeringsverdtak, er mindre inngående enn ved BFU-er og andre uttalelser fra skattemyndighetene.
Det foreligger to uttalelser fra Skatt øst hvor frivillig registering tillates selv om leietaker skal bli eier ved leietidens utløp. I uttalelsene legger Skatt øst større vekt på de mer formelle forholdene enn de økonomiske realitetene.
Forut for Skattedirektoratets prinsipputtalelse i desember 2015, foreligger det én BFU fra Skattedirektoratet. BFU-en er avgitt under andre forutsetninger, men retten mener den forutsetter at det må gjøres en vurdering av om det er et reelt leieforhold.
Oppsummeringsvis foreligger det noe praksis for frivillig registering i prosjekter hvor leietaker skulle bli eier ved leietidens utløp. Praksisen har imidlertid ikke grunnlag i et klart standpunkt fra Finansdepartementet eller Skattedirektoratet. Retten viser til at slike avtaler ikke kan anses som avtaler om «finansiell leasing». Praksisens har også et nokså begrenset omfang. Samlet sett mener derfor retten at praksisen ikke gir grunnlag for å fravike generelle prinsipper for klassifisering og hensynet til nøytralitet.
Retten har på denne bakgrunn kommet til at avtalen mellom IKA Kongsberg og IKS ikke kan klassifiseres som en avtale om utleie. Vilkårene for frivillig registering var derfor ikke oppfylt. Dette innebærer at skattefastsettingen til IKA Kongsberg var uriktig. Vilkåret for endring i skatteforvaltningsloven § 12-1 første ledd er oppfylt.
Skatteforvaltningsloven § 12-1 annet ledd angir følgende:
Før fastsettingen tas opp til endring etter første ledd, skal skattemyndighetene vurdere om det er grunn til det under hensyn til blant annet den skattepliktiges forhold, den tid som er gått, spørsmålets betydning og sakens opplysning.
Skatteklagenemndas sekretariat, som nemnda sluttet seg til, har foretatt denne vurderingen på s. 25-28 i vedtaket. IKA Kongsberg anfører at Skatteklagenemnda uriktig har lagt til grunn at selskapet ikke oppfylte opplysningsplikten at i søknaden om frivillig registering. IKA Kongsberg anfører også at Skatteklagenemndas skjønnsresultat er grovt urimelig.
Det er enighet mellom partene om at retten har kompetanse til å prøve disse innvendingene mot Skatteklagenemndas skjønnsutøvelse.
Den skattepliktiges opplysningsplikt er i dag regulert i skatteforvaltningsloven § 8-1:
Den som skal levere skattemelding mv. etter dette kapitlet, skal gi riktige og fullstendige opplysninger. Vedkommende skal opptre aktsomt og lojalt slik at skatteplikten i rett tid blir klarlagt og oppfylt, og varsle skattemyndighetene om eventuelle feil.
Bestemmelsen viderefører merverdiavgiftsloven § 15-1 åttende ledd som gjaldt da IKA Kongsberg søkte om frivillig registering.
I IKA Kongsbergs søknad om frivillig registering er registeringsgrunnen angitt som «utleier av bygg og anlegg til bruk i virksomhet som er registrert etter lov om merverdiavgift». Selv om retten mener at avtaleforholdet ikke kan klassifiseres som utleie for avgiftsformål, kan opplysningen ikke regnes som uriktig. Retten viser til at opplysningsplikten gjelder faktiske forhold, ikke rettsanvendelsen.
Retten går over til å vurdere om IKA Kongsberg ga ufullstendige opplysninger. Det nærmere innholdet av denne delen av opplysningsplikten, er presisert i rettspraksis. Rt-1992-1588 (Loffland) er regnet som den grunnleggende dommen. I dommen uttaler Høyesterett at det er nok at den skattepliktige gir «opplysninger som gjør at ligningsmyndighetene må anses å ha fått tilstrekkelig grunnlag for å ta opp det aktuelle skattespørsmål, slik at de gjennom adgangen til å skaffe seg ytterligere opplysninger vil kunne få et tilstrekkelig vurderingsgrunnlag».
IKA Kongsberg la frem leieavtalen som vedlegg til søknaden om frivillig registering. Selskapet la også frem en del fakturaer o.l. og de to andre avtalene. Samlet er snakk om omtrent 60 sider. Alle de relevante opplysningene fremgikk av leieavtalen. Leieavtalen er i seg selv kort og enkel. Særtrekkene i avtalen, nemlig at IKS skulle overta bygget vederlagsfritt etter leietiden og at leiesummen var tilpasset finansieringen, fremgår klart.
I vedtaket er det lagt til grunn at IKA Kongsberg likevel ikke oppfylte opplysningsplikten. Standpunktet er at IKA Kongsberg måtte påpeke at det var «punkter i leieavtalen som kunne medføre tvil om retten til frivillig registering». Denne formuleringen er noe uklar. Opplysningsplikten gjelder som nevnt faktiske forhold. IKA Kongsberg hadde dermed ingen plikt til å opplyse om at det kunne være tvil om retten til frivillig registering. Spørsmålet må være om IKA Kongsberg hadde plikt til å fremheve de aktuelle faktiske forholdene, nemlig at leiesummen var tilpasset finansieringen og at IKS skulle overta bygget vederlagsfritt etter leietiden.
Retten mener at opplysningsplikten i utgangspunktet er oppfylt dersom skattepliktige har fremlagt dokumenter som inneholder de nødvendige opplysningene. Retten mener dette er forutsatt i Rt-2009-813 (Gaard/Tveit). Spørsmålet i saken var om en del av vederlaget for et aksjesalg skulle regnes som arbeidsinntekt når selgerne forpliktet seg til å være ansatt i selskapet etter salget. Plikten til å være ansatt i selskapet fremgikk av en aksjesalgsavtale som ikke var vedlagt selvangivelsen. I dommens avsnitt 84 og 85 likestiller Høyesterett «å gi den aktuelle opplysningen» og «å legge fram det aktuelle dokumentet»:
[...] Avgjørende må dermed være hvilken konkret oppfordring skattyteren hadde til å gi den aktuelle opplysningen eller å legge fram det aktuelle dokumentet. Opplysningen må gis, eller dokumentet legges fram, dersom den skatterettslige løsningen kan være uklar. Unntak fra fristen kan derimot ikke gjøres dersom det ut fra rettskildesituasjonen da selvangivelsen ble levert var lite naturlig for skattyteren å forestille seg at opplysningen eller dokumentet kunne ha skatterettslig betydning. [...]
Jeg finner det klart at ankemotpartene skulle ha vedlagt selvangivelsene aksjesalgsavtalen. [...]
Rt-1997-1430 (Elf) modifiserer imidlertid dette utgangspunktet. Spørsmålet var om skattyter hadde gitt ufullstendige opplysninger om at det kun var foretatt avskrivninger basert på anleggsmidlers kostpris og ikke basert på oppskrevne verdier som følge av at petroleumsreserver var større enn tidligere antatt. Det at det ikke var foretatt avskrivninger basert på oppskrevne verdier kunne leses ut av regnskapsmaterialet vedlagt selvangivelsen. Høyesterett kom likevel til at det var gitt ufullstendige opplysninger. Høyesterett begrunnet dette slik:
Jeg legger vekt på at det var tale om opplysninger av vesentlig betydning for fastsettelse av selskapets regnskapsmessige overskudd. Som følge av de forhold som jeg tidligere har redegjort for, var overskuddet avgjørende for selskapets adgang til å dele ut utbytte med det ikke var foretatt avskrivninger knyttet korresponderende fradragsrett for selskapet ved statsskatteligningen. Dermed var det tale om opplysninger om vesentlige forhold som fikk direkte betydning for den inntektsskatt som Elf skulle betale. I tillegg kommer at den fremgangsmåte som Elf etter grundige overveielser hadde fulgt, i det minste måtte fremstå som tvilsom. På denne bakgrunn er det min oppfatning at Elf burde gitt ligningsmyndighetene direkte opplysninger om disse forhold. Den omstendighet at ligningsmyndighetene kunne ha sluttet seg til den manglende avskrivning ved et nærmere studium av det fremlagte regnskapsmateriale, kan ikke endre dette.
Slik retten leser dommen, innebærer skattepliktiges lojalitetsplikt at sentrale opplysninger ikke kan gis på en tilslørt måte. I artikkelen Høyesterettsdommer i skattesaker 1997 (SR-1998-81) gir Zimmer uttrykk for et tilsvarende synspunkt. Han fremhever blant annet at opplysningen var sentral og det var «meget enkelt å gi den», og at Høyesterett «synes å ha ment at det i slike tilfeller er lite rimelig at skattyter skal gis mulighet til nærmest å ‘leke gjemsel’ med ligningsmyndighetene».
Staten har gjort gjeldende at det samme følger av Rt-2007-360 (Lyse Energi) avsnitt 68. I dette avsnittet uttaler Høyesterett følgende:
Jeg er enig med overligningsnemnda og lagmannsretten i at selskapet har gitt ufullstendige opplysninger i forbindelse med ligningen for 1999. I note 21 til regnskapet for 1999 heter det blant annet at i «forbindelse med etableringen av Lyse konsernet ble 3 000 millioner kroner omdannet fra egenkapital til et ansvarlig lån fra eierne». Det er ikke riktig når det her opplyses at lånet på 3 milliarder kroner var etablert på dette tidspunkt. Det fremgår heller ikke av selve regnskapet for 1999 at lånet ikke var trådt i kraft. Det har vært anført at ligningsmyndighetene ved et nærmere studium av regnskapet kunne ha sluttet seg til at lånet ikke var etablert pr. 1. januar 1999. Dette er i og for seg riktig, men det kan ikke være tvilsomt at selskapets opplysningsplikt her må slå igjennom, jf. Rt-1997-1430. Spørsmålet er i og for seg ikke om regnskapet er ført i samsvar med god regnskapsskikk, men om det er gitt uriktige eller ufullstendige opplysninger fra skattyteren i forbindelse med ligningsbehandlingen. Dersom de nødvendige opplysninger ikke fremgår av regnskapsmaterialet, må det i forbindelse med inngivelsen av selvangivelsen opplyses om dem på annen måte. Dette skjedde ikke i dette tilfellet. De ufullstendige opplysningene om lånet kunne utvilsomt ha ført til fastsetting av for lav skatt for selskapet.
Retten leser dette avsnittet på en annen måte enn staten. Et sentralt element i vurderingen ser ut til å være at regnskapet inneholdt uriktige og ufullstendige opplysninger. Det var da ikke avgjørende at «at ligningsmyndighetene ved et nærmere studium av regnskapet kunne ha sluttet seg til» det som var riktig. Høyesterett forutsetter imidlertid at korrekte og fullstendige opplysninger i regnskapet ville vært tilstrekkelig for å oppfylle opplysningsplikten. Retten mener derfor at dommen underbygger at opplysningsplikten i utgangspunktet er oppfylt dersom skattepliktige har fremlagt dokumenter som inneholder de nødvendige opplysningene.
Retten har kommet til at det ikke er grunnlag for å fravike dette utgangspunktet i vår sak. I Rt-1997-1430 (Elf) la Høyesterett vekt på tre momenter som grunnlag for at skattepliktige måtte gi skattemyndighetene «direkte opplysninger» om manglende avskrivninger:
Det første momenter gjør seg også gjeldende i vår sak. Retten mener likevel at dette momentet isolert sett bør tillegges beskjeden vekt. Opplysningsplikten gjelder faktiske forhold, ikke rettsanvendelsen. En plikt til å fremheve opplysninger av vesentlig betydning for skattefastsettelsen, harmonerer ikke med dette.
Retten mener at det andre momenter ikke gjør seg gjeldende i vår sak. Bakstad forklarte i sin partsforklaring at leieavtalen – som klart forutsetter frivillig registering – lå i tilbudsgrunnlaget. For IKA Kongsberg var dermed merverdiavgift aldri en problemstilling. Advokat Honerud, som hjalp IKS med å utarbeide konkurransegrunnlaget, forklarte at de benyttet en standard avtalemal for OPS-prosjekter og at alle i bransjen la til grunn at det var grunnlag for frivillig registering. Det siste underbygges av artikler og nyhetsbrev fra rådgivermiljøet vedrørende Skattedirektoratets prinsipputtalelse av 7. desember 2015. Retten viser også til at Skatt øst bare noen uker før IKA Kongsbergs registreringssøknad hadde lagt til grunn at det var grunnlag for frivillig registering i en tilsvarende sak. Samlet sett hadde IKA Kongsberg derfor ikke noen klar foranledning for å særskilt fremheve de aktuelle forholdene i søknaden.
Det avgjørende for retten er likevel at skattemyndighetene i vår sak ikke måtte «slutte seg til» de faktiske forholdene ved et «nærmere studium» av leieavtalen. Det fremgikk klart av leieavtalen at leiesummen var tilpasset finansieringen og at IKS skulle overta bygget vederlagsfritt etter leietiden. Leieavtalen var kort og bygget opp på en enkel måte. Selv ved en overfladisk gjennomgang av avtalen, fikk derfor skattemyndighetene tilstrekkelig faktisk grunnlag for å ta opp det aktuelle avgiftsspørsmålet.
Rettens konklusjon er på denne bakgrunn at IKA Kongsberg ikke ga uriktige eller ufullstendige opplysninger.
Skatteklagenemnda har uriktig lagt til grunn at IKA Kongsberg har misligholdt opplysningsplikten. Det er enighet mellom partene om at dette kan ha virket inn på skjønnet knyttet til om fastsettingen skulle tas opp til endring. Vedtaket er derfor ugyldig.
Kravet om dom for erstatningsplikt var subsidiært. IKA Kongsberg har fått medhold i at vedtaket skal oppheves, og retten tar derfor ikke stilling til kravet om dom for erstatningsplikt.
Partene har utformet påstandene som om det er to søksmål – et mot staten ved Skatteetaten og et mot staten ved Finansdepartementet. Dette kan tilsi at det må utformes en egen domsslutning fra kravet mot staten ved Finansdepartementet. Det er imidlertid staten, ikke Skatteetaten og Finansdepartementet, som har partsevne, tvisteloven § 2-1 første ledd bokstav b. Skatteetaten og Finansdepartementet utøver kun partsrettighetene på vegne av staten. Det er derfor staten som er part for både det prinsipale og subsidiære kravet. Når det prinsipale kravet mot staten har ført frem, mener retten at det ikke skal utformes en domsslutning for det subsidiære erstatningskravet.
En part som har vunnet saken, har krav på full erstatning for sine sakskostnader fra motparten, se tvisteloven § 20-2 første ledd. Saken er vunnet hvis parten har fått medhold fullt ut eller i det vesentlige, se § 20-2 annet ledd. Dersom et forvaltningsvedtak er påstått ugyldig på flere grunnlag, må det vurderes hvor stor del av vedtaket som omfattes av den ugyldighetsgrunnen som har ført frem, se Rt-2015-596 avsnitt 20. Feilen ved skattemyndighetenes skjønnsutøvelse påvirker gyldigheten av hele vedtaket. Retten mener at IKA Kongsberg derfor har vunnet saken fullt ut.
Retten vil bemerke at det er en forskjell på ugyldighetsgrunnene. Dersom IKA Kongsberg hadde fått medhold i at skattefastsettingen var riktig, ville skattemyndighetene vært avskåret fra endring. Opphevelse som følge av feil ved skjønnsutøvelsen innebærer derimot at skattemyndighetene må gjøre et nytt skjønn basert på riktige faktiske forutsetninger. Retten mener denne forskjellen ikke er avgjørende. Retten kan ikke forutse utfallet av et nytt skjønn, og resultatet i vår sak er uansett at vedtaket er opphevet i sin helhet.
Spørsmålet om skattefastsettingen var uriktig utgjorde et klart tyngdepunkt i saken. Ettersom IKA Kongsberg ikke fikk medhold i at vedtaket skal oppheves på dette grunnlaget, har retten vurdert om det er grunnlag for å frita staten helt eller delvis fra erstatningsansvaret i medhold av tvisteloven § 20-2 tredje ledd. Det er imidlertid ingen andre grunner som gjør det rimelig å frita staten fra sakskostnadsansvaret. Det at det mest sentrale påstandsgrunnlaget ikke førte frem, er etter rettens syn ikke i seg selv en tilstrekkelig tungtveiende grunn for å fravike hovedregelen om sakskostnadsansvar.
IKA Kongsberg har krav på erstatning for sine nødvendige sakskostnader, se tvisteloven § 20-5. IKA Kongsberg har krevd erstattet rettsgebyret og advokatkostnader på 1 850 375 kroner. Staten har gjort gjeldende advokatkostnadene er for høye.
Advokatkostnadene gjelder både saksøkers prosessfullmektig og rettslige medhjelper. Saksøkers prosessfullmektig, advokat Tovsen, har en timesats på 6 500 kroner eks. mva. Saksøkers rettslig medhjelper, advokat Hauge, har en timesats på 3 600 kroner eks. mva. De har brukt henholdsvis 141 og 161,75 timer på saken, totalt 302,75 timer.
Vurderingen av advokatsalæret må omfatte både advokatens timepris og antallet medgåtte timer, se HR-2020-1515-U avsnitt 23. Finner retten salærkravet for høyt i forhold til det prosessoppdraget tilsier, skal beløpet settes ned til det retten finner riktig. Det kreves ikke et markert avvik for å redusere erstatningen, men et visst slingringsmonn vil det være. Målestokken er hvilket salær en alminnelig dyktig advokat ville krevd i en slik sak, se Tvisteloven, kommentarutgave, § 20-5, note 4.2.
Spørsmålene i saken gjorde det naturlig å engasjere en advokat med spesialkompetanse på merverdiavgift. Advokat Tovsens timepris på 6 500 kroner er likevel høy. Retten er i tvil om en slik timepris kan aksepteres i vår sak. Retten tar ikke stilling til dette, da timeprisen uansett får betydning for rettens vurdering av om timeantallet har vært nødvendig. Tvistesummen i saken er på nærmere 17 millioner kroner. I tillegg kommer forsinkelsesrenter. Timebruken må vurderes i lys av dette, se tvisteloven § 20-5 første ledd annet punktum.
Det var ingen uenighet om sakens faktum, og hovedforhandlingen ble gjennomført på to dager. Dette tilsier en vesentlig lavere tidsbruk. Spørsmålet er derfor om forberedelsen av de rettslige spørsmålene kan begrunne 302,75 timer med en gjennomsnittlig timepris på nærmere 5 000 kroner (eks. mva.).
Timeprisen forutsetter i utgangspunktet at prosessfullmektigene kjenner rettsområdet så godt at det ikke bør være behov for så betydelig tidsbruk knyttet til utredninger av rettslige spørsmål. IKA Kongsberg har imidlertid gjort gjeldende at det var behov for å undersøke skattemyndighetenes praksis og at dette var tidkrevende.
Skatteetaten har i liten grad bidratt til å klarlegge skattemyndighetenes praksis. IKA Kongsberg måtte derfor gjøre egne undersøkelser. IKA Kongsberg må i utgangspunktet kunne kreve kostnadene til dette dekket. Retten her likevel kommet til at kostnadene er for høye. Retten har da lagt vekt på at det er advokater med høy timepris som har gjort tidkrevende undersøkelser som ikke krever spesialkompetanse, og at IKA Kongsbergs anførsel om skattemyndighetenes praksis ikke førte frem.
Fastsettelsen av sakskostnadene må nødvendigvis bero på et skjønn. Momentene retten legger vekt på fremgår av drøftelsen ovenfor. Retten fastsetter sakskostnadene til 750 000 kroner. Beløpet inkluderer merverdiavgift og rettsgebyr.
DOMSSLUTNING
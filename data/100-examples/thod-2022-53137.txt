A («saksøker» eller «kjøper») avtalte å kjøpe en 50 år gammel fiskeskøyte av B («saksøkte» eller «selger») i januar 2021.
A bodde på dette tidspunktet i Spania, og han signerte derfor kjøpekontrakten elektronisk 17. januar 2021, uten å ha besiktiget båten på forhånd. Båten lå i Bergen.
Kjøpesummen var 200 000 kroner, hvorav 150 000 ble betalt umiddelbart. De resterende 50 000 kronene ble betalt av saksøkerens sønn 28. april 2022, da sønnen møtte selgeren ved båten.
A ankom Bergen først 18. mai 2022. Dette var første gang han så båten. Denne dagen og/eller i dagene som fulgte, gav han muntlig tilbakemelding til B om at han ikke var fornøyd med båten og at han ville heve kjøpet. Deretter innhentet partene hver sine sakkyndige rapporter om båtens tilstand:
Høsten 2021 ble det innledet forhandlinger/mekling mellom partene i regi av Forbrukertilsynet, uten at partene kom til enighet. A sendte stevning til Hordaland tingrett 6. april 2022. B innga tilsvar 22. april 2022.
I hele denne perioden, fra kjøpekontrakten ble inngått i januar 2021 til april 2022, lå båten ved en brygge hos Skjøndals Slip & Mekaniske Verksted AS ved Puddefjordsbroen i Bergen. Båten forsvant imidlertid forut for 20. april 2022, trolig ved tyveri. Den ble gjenfunnet 17. august 2022 ved Wieselageret og ble slept til Nordre Nøstekai, hvor den nå ligger i forvaring av Bergen Havn. Det påløper døgnleie på 400 kroner eks. mva. I tillegg skal det være påløpt 20 000 kroner i kostnader for lensing og annet vedlikehold utført av havnevesenet. Kravet må gjøres opp før båten kan hentes.
Etter at båten ble gjenfunnet har saksøkte innhentet en ny sakkyndig rapport om båtens tilstand:
I forbindelse med etterfølgende påløpte kostnader og skader på båten etter tyveri, har det oppstått en konflikt vedrørende tidspunktet for overlevering/risikoens overgang. Saksøkte har derfor fremmet motkrav for å få fastslått overtakelsesdatoen.
Rettsmøte til sluttbehandling av saken var opprinnelig berammet til 12. september 2022. Etter begjæring fra saksøkte ble rettsmøtet omberammet til 3. oktober 2022. Rettsmøtet ble da gjennomført som fjernmøte via videokonferanse og telefon. Dommeren satt i rettssalen på Lofthus. Partene og deres prosessfullmektiger møtte fra sine kontor/hjemmekontor. Det ble hørt ett vitne via telefon.
Saksøker, A, mener båten var i vesentlig dårligere stand enn det han kunne regne med ut i fra de opplysningene han fikk og bildene han ble forevist forut for salget. Flere opplysninger som ble gitt av selgeren var dessuten direkte usanne. Kort oppsummert anføres disse manglene:
Da A kom til Bergen for å hente båten var den i så dårlig stand at den ikke kunne flyttes. Alle forholdene samlet sett må ansees som et vesentlig kontraktsbrudd jf. kjøpsloven § 39, jf. § 19, og vilkårene for å heve kjøpet er tilstede. Dersom retten mener at heving ikke er aktuelt, kreves det subsidiært prisavslag.
Når det gjelder saksøktes motkrav, mener saksøker at båten aldri ble overtatt av ham, ettersom den ikke ble levert som avtalt og det ikke var mulig/forsvarlig for ham å ta båten med seg fra leveringsstedet.
Saksøkers påstand: 
Hovedkravet:
Motkravet:
Båten «Belgen» reg.nr. [kjennemerke] ble aldri overtatt av A. Subsidiært ble båten overtatt tidligst 18. mai 2021.
Saksøkte, B, mener båten var i god stand, i samsvar med opplysningene som ble gitt forut for salget, og i samsvar med hva en kunne forvente av en trebåt som var 50 år gammel. Det stemmer ikke at det ble gitt feil opplysninger og det stemmer ikke at mye av utstyret i båten ikke virket. Det var avtalt at selgeren skulle ta med kjøperen på en prøvetur og gi ham opplæring i hvordan utstyret og instrumentene virket, men dette var kjøperen ikke interessert i. Videre har selgeren strukket seg langt og sørget for flere utbedringer som han i realiteten ikke var pålagt, som nating/tetting av dekket og elektrisk oppkobling av instrumentpanelet i styrehuset.
Det forelå ingen kjøpsrettslig mangel ved båten og heving er derfor utelukket. Uansett er kravet om heving for sent fremsatt, selger fikk heller ikke anledning til å utbedre eventuelle mangler og det er ikke mulig å levere båten tilbake i samme stand, ettersom båten i dag er vesentlig forringet sammenlignet med da den ble solgt. Dersom retten mener saksøker skal tilkjennes prisavslag, må beløpet settes relativt lavt, i samsvar med de konkrete utbedringskostnadene som angis i sakkyndig rapport av Bergen Maritim av 20. september 2022.
Saksøktes påstand: 
Hovedkravet:
Motkravet:
Båten «Belgen» er en fiskeskøyte på 15,33 meter (litt over 50 fot) som ble bygget i 1971. Etter at båten ble tatt ut av drift som fiskebåt, var den tiltenkt å brukes i turistvirksomhet til fuglesafari i Nord-Norge. I 2013 kjørte B båten til Bergen, hvor tanken var å komme i gang med noe lignende i regi av [organisasjon], org.nr. [org.nr.]. B har forklart at han bygde om båten for å gjøre den egnet til fritidsbruk, og fikk hjelp av tre kadetter på sjøkrigsskolen. Han leide også inn en tømrer, N1, til å lage nytt panel i styrerommet. Hele prosjektet ble imidlertid avviklet da kadettene i sjøkrigsskolen ikke lenger hadde tid og B selv ikke hadde helse og kapasitet til å jobbe med båten selv. Derfor besluttet han å selge båten og la den ut på Finn.no og andre utenlandske båtsalgsforum høsten 2020. Han hadde flere interessenter i utlandet, men på grunn av smittesituasjonen knyttet til Covid-19 var det ikke mulig for noen å reise til Norge for å se på båten.
A, som tidligere hadde bodd i båt, ble veldig interessert i båten «Belgen» da han kom over annonsen på Finn.no. Han ønsket å kjøpe båten for å bo i den, og mente den var perfekt for ham. Det var lagt ut et stort antall bilder av båten på Finn.no, og partene hadde god dialog vedrørende båtens tilstand og kjøpeprosessen forut for kjøpet. Problemene begynte da kjøperen kom til Bergen 18. mai 2021 og fikk se båten første gang.
Retten skal ta stilling til flere spørsmål i denne saken. Først om det forelå kjøpsrettslige mangler ved båten, om kjøperen har overholdt sin undersøkelsesplikt, om det ble fremsatt reklamasjon rettidig, om selger fikk anledning til å rette manglene og om det er grunnlag for heving eller prisavslag. Avslutningsvis skal retten vurdere om båten er overtatt av kjøperen, eventuelt hvilken dato overtakelsen skjedde.
Båten ble kjøpt «som den er», og kjøperen har derfor i utgangspunktet risikoen for skjulte feil og mangler. Etter kjøpsloven § 19 kan selger likevel i noen tilfeller ha ansvaret for slike feil. I kjøpsloven § 19 første ledd er det bestemt at:
Selv om tingen er solgt «som den er» eller med liknende alminnelig forbehold, foreligger mangel når
Saksøker hevder det forelå en lang rekke feil og mangler. Både at det er gitt feile opplysninger iht. § 19 bokstav a), at selgeren har forsømt å gi opplysninger om vesentlige forhold, jf. bokstav b), og uansett at båten var i vesentlig dårligere stand enn kjøperen hadde grunn til å regne med, jf. § 19 første ledd bokstav c). Saksøker viser til konklusjonen i rapporten fra Auctor Bergen AS av 17. juli 2021 som lyder slik:
Sammendrag.
Saksøkte, B, mener det foreligger en rekke feil i rapporten, samt at den er sterkt overdrevet.
Retten skal gå gjennom hver enkelt anførte mangel slik de er oppsummert under saksøkers påstandsgrunnlag, for deretter å foreta en helhetsvurdering.
Båten «Belgen» er en fiskeskøyte på 15,33 meter (litt over 50 fot). I salgsannonsen er lengden imidlertid oppgitt å være 49 fot. I kjøpekontrakten er båtens lengde ikke angitt.
Saksøkte har erkjent i retten at feilinformasjonen i annonsen ble gitt bevisst for å «sjekke markedet», ettersom det normalt er vanskeligere å omsette båter over 50 fot. Han mener imidlertid at kjøperen ved å følge den oppgitte linken til skipsregisteret kunne lese den reelle lengden på 15,33 meter, at han opplyste kjøperen om den reelle lengden muntlig og at forholdet uansett har liten praktisk betydning ettersom myndighetene ikke kontrollerer hvorvidt privatpersoner har «Fritidsskippersertifikat» for å føre båter over 50 fot så lenge man ikke driver med persontransport. Det er ifølge ham dessuten en enkel og rimelig affære å «kappe av» begge ender av båten med motorsag for å få den kortere, hvis man ønsker det. Forholdet er beskrevet i punkt 1 i en overtakelsesprotokoll signert av selgeren og kjøperens sønn 28. april 2021:
Opprinnelig innsatt bildefil som viser tekst i tabell er utelatt ettersom det ikke lar seg gjøre tilgjengelig i henhold til krav om universell utforming og personvern. Ta kontakt med tingretten for spørsmål, Lovdatas anm.
Retten er ikke enig i at forholdet er av mindre betydning. Grunnen til at det er vanskeligere å omsette båter over 15 meter / 50 fot er blant annet at det kreves at føreren har Fritidsskippersertifikat. Dette er et lovpålagt krav og føring av båt uten gyldig sertifikat er et forhold som kan politianmeldes og straffes i medhold av småbåtloven § 26 b) – § 28, jf. forskrift om kvalifikasjoner og sertifikater for sjøfolk § 4.
Opplysningen om at båten var 49 fot ble gitt bevisst feilaktig før kjøpekontrakten ble inngått. At det i Finn-annonsen lå en link til mer informasjon om båten i skipsregisteret avhjelper ikke dette. Hva som ble sagt muntlig er omtvistet og det foreligger ingen skriftlig korrespondanse om båtens lengde forut for inngåelse av kjøpekontrakten som ble signert 17. januar 2021. Opplysningene i overtakelsesprotokollen av 28. april 2021 ble gitt etter at kjøpet ble avtalt og etter at hele kjøpesummen var betalt, og kan således ikke tas til inntekt for å være opplysninger gitt på forhånd.
A har ikke fritidsskippersertifikat som er nødvendig for å føre båten, og retten har funnet det bevist at båten ikke svarer til opplysninger som selgeren har gitt om den, dens egenskaper eller bruk og som kan antas å ha innvirket på kjøpet, jf. § 19 første ledd bokstav a).
I Finn-annonsen er det elektriske anlegget beskrevet slik:
Det eneste bildet av det elektriske anlegget som fulgte med annonsen er dette:
Sakkyndig i Auctor Bergen AS, Thorvald Haarberg, har i sin rapport av 17. juli 2021 beskrevet anlegget slik, med tilhørende bilder:
Vi anser at – det i alt vesentligste av – det elektriske anlegget er farlig, i det det mangler tilstrekkelig tildekning / kapsling. Der er en rekke løse ledninger, ledninger som er kappet av og ledninger som henger løst, uten kapsling, mv. De fleste instrumenter ligger løst / ikke montert og er ikke mulig å kontrollere om de fungerer.
B har forklart i retten at ledningene som lå løst ikke var tilkoblet og egentlig bare skulle kastes. Dessuten leide han inn en elektriker for å koble til instrumentpanelet i slutten av mai 2021, for å hjelpe kjøperen, selv om det egentlig var avtalt at kjøperen skulle ordne dette selv. At instrumentene lå løse var allerede opplyst i Finn-annonsen. Det ble også opplyst i overtakelsesprotokollen at instrumentene måtte testes.
Slik retten vurderer det har selgeren gitt mangelfulle opplysninger om tilstanden til det elektriske anlegget forut for salget, i det han ikke har oppgitt hvorvidt de ulike instrumentene faktisk virker eller ikke og heller ikke har gitt noen opplysninger om det øvrige elektriske anlegget som ikke var nytt/utskiftet. Retten mener dette må ansees å være et vesentlig forhold ved båten, og for en ufaglært kjøper mener retten at denne typen manglene informasjon må kunne antas å ha innvirkning på kjøpet, jf. kjøpsloven § 19 b).
I Finn-annonsen er det hydrauliske anlegget beskrevet slik:
Saksøker hevder imidlertid at det hydrauliske anlegget ikke virket da han overtok båten. Sakkyndig i Auctor Bergen AS, Thorvald Haarberg, har i sin rapport av 17. juli 2021 beskrivet anlegget slik, med tilhørende bilder:
Det er opplyst at det hydrauliske anlegget er «fullstendig overhalt». Slik det fremsto ved besiktigelsen, vurderer vi at det av sikkerhetsmessige årsaker må fullstendig overhales og kontrolleres. Bildet under.
Retten kan imidlertid ikke se at den sakkyndige eller andre kan bekrefte at det hydrauliske anlegget faktisk ikke virket. Saksøkte har opplyst at anlegget virket fint da det ble brukt sist, og har lagt frem kvittering fra HyCom Hydraulikk Competance AS av 21.03.2018 som viser at det da ble gjort omfattende arbeider på anlegget for 60 018 kroner, i samsvar med opplysningene i annonsen.
Retten har etter dette ikke funnet det bevist at det er gitt uriktige opplysninger om det hydrauliske anlegget, eller at det ikke virket ved overtakelsen av båten. Det er sannsynliggjort at selgeren har vært på tilbudssiden og har ønsket å vise kjøperen hvordan båten og utstyret på båten virker, jf. e-postutveksling mellom partene og skriftlig uttalelse fra N1 og Tonje Havstad, men at dette likevel ikke har latt seg gjennomføre, muligens fordi kjøperen raskt bestemte seg for å heve kjøpet.
Det foreligger ingen kjøpsrettslig mangel knyttet til det hydrauliske anlegget.
Sakkyndig i Auctor Bergen AS, Thorvald Haarberg, har i sin rapport av 17. juli 2021 følgende kommentar vedrørende motoren på båten:
MH har opplyst oss om at de har hatt motorkyndig om bord, som har prøvestartet motoren. Motoren måtte stoppes etter kort tid, som følge av manglende kjøling. Av den grunn har det heller ikke vært mulig å prøvekjøre Belgen.
Retten har ikke fått noen nærmere opplysninger om eller vitnemål fra den som skal ha prøvestartet motoren sammen med kjøperen. I følge selger ble motoren startet ved overleveringen og den fungerte fint da. Slik retten ser det er det ikke lagt frem bevis for at kjølingen på motoren ikke virket. Uansett er det opplyst av sakkyndig Albrecht Schöll i Bergen Maritim at dersom kjølingen ikke virket kan årsaken være at inntaket for sjøvann er stengt, filteret er tett eller at impeller til sjøvannspumpe må byttes. Bytte av impeller koster ca. 1500,–. Altså er det ikke snakk om en mangel som kan antas å ha hatt innvirkning på salget.
Det foreligger ingen kjøpsrettslig mangel knyttet til kjølingen av motoren.
Saksøker hevder girkassen ikke virket og at det derfor ikke var mulig å kjøre båten. Retten har ikke funnet dette sannsynliggjort. Ingen sakkyndige eller vitner har bekreftet saksøkers påstand, og saksøkte fikk aldri anledning til å vise saksøkeren hvordan motoren og giret skulle brukes. Retten viser dessuten til at båten ble stjålet/fjernet i april 2022, og at den da ble kjørt bort for egen maskin. Dette er ikke omtvistet.
Det foreligger ingen kjøpsrettslig mangel knyttet til girkassen.
Varmepumpen viket ikke. Dette er erkjent av både kjøper og selger. Selger oppdaget dette i februar 2021, etter at kjøpekontrakten var signert. Uenigheten mellom partene gjelder hvorvidt kjøper i etterkant aksepterte at varmepumpen ikke virket. Her har partene vidt ulike forklaringer og det foreligger ingen skriftlige meldinger som kan avklare hva som ble avtalt muntlig. Retten forholder seg derfor til utlysningsteksten i Finn-annonsen, hvor det ble opplyst at båten hadde varmepumpe, uten noen forbehold om at den muligens ikke virket.
Etter dette har retten funnet det bevist at opplysningene om varmepumpen ikke er i samsvar med de opplysningene som ble gitt forut for salget. Ettersom saksøker hadde planer om å bo i båten og en ny varmepumpe eller annet oppvarmingssystem normalt koster en god del, mener retten det kan antas at de mangelfulle opplysningene kan ha innvirket på kjøpet, jf. kjøpsloven § 19 a).
Saksøkeren hevder at inverteren i båten ikke virket. Saksøkte hevder det motsatte. Sakkyndig i Auctor Bergen AS, Thorvald Haarberg, har i sin rapport av 17. juli 2021 følgende kommentar vedrørende inverteren:
Det er opplyst at det er installert en 5KW 230 V inverter. Det finnes en slik ombord, men den er hverken installert eller fungerer. Bildet over:
Bildet et imidlertid av et aggregat, og rapport fremstår derfor uklar på dette punktet.
Sakkyndig i Bergen Maritim, Albrecht Schöll, har i sin rapport av 20. september 2022 følgende kommentar vedrørende inverteren:
Det er påpekt at det mangler installasjon av inverter slik det framkommer i salgsannonsen. Det henvises til et strømaggregat som står om bord og dens manglende oppkobling og installasjon.Ved befaring er det konstatert at inverter er installert. Se vedlagt bilde.
Retten har således ikke funnet det bevist at det forelå en kjøpsrettelig mangel knyttet til inverteren.
Saksøker mener brennstoffinstallasjonen var brannfarlig, med henvisning til rapporten fra Auctor Bergen AS av 17. juli 2021, hvor det står følgende:
Der er flere alvorlige mangler knyttet til brennstoffsystemet. Den mest alvorlige er at påfylling i dekk ikke henger sammen med rør fra topp at brennstofftank. I toppen av dette røret var det stappet inn noe papir. Slik det er i dag vil brannfarlig gass fra brennstoff fordampe inn i båtens motorrom og innredning, noe som representerer alvorlig fare for brann. En overfylling av tanken og evt. rulling av fartøyet, vil medføre at brennstoff kan bli slått opp gjennom påfyllingsrører, som er kort over tanktopp, og dermed føre til at brennstoff renner ut i fartøyet. Se bilder under. Der mangler også doble slangeklemmer på koplinger av brennstoffslanger. Brennstoff installasjonen er BRANNFARLIG!
Også rapporten fra Bergen Maritim av 20. september 2022 bekrefter mangler knyttet til brennstoffinstallasjonen:
Det bekreftes at framsatte mangler er tilstede.
Estimert kostnadsramme 2500,–
Slik retten ser det, gjelder dette opplysninger om vesentlige forhold ved båten som selgeren måtte kjenne til og som kjøperen hadde grunn til å regne med å få, samt at unnlatelsen av opplysningene kan antas å ha innvirket på kjøpet, jf. kjøpsloven § 19 b).
Saksøker har forklart at det ikke var oppkoblet ferskvann i båten, noe både sakkyndig i Auctor Bergen AS og Bergen Maritim har bekreftet. I sistnevnte rapport står det følgende:
Det bekreftes at framsatte mangler er tilstede. Ut fra overleveringsprotokollen er det avtalt at selger sørger for oppkobling av ferskvannspumpen.Gjenstående arbeider:
Estimert kostnadsramme 3000,–
Selgeren visste at kjøperen hadde planer om å bo i båten og nødvendigvis trengte ferskvann. Retten har således funnet det bevist at selgeren har forsømt å gi opplysninger om vesentlige forhold ved båten som han måtte kjenne til og som kjøperen hadde grunn til å regne med å få, samt at unnlatelsen kan antas å ha innvirket på kjøpet, jf. kjøpsloven § 19 b).
I Finn-annonsen står det følgende om innredningen:
Saksøker mener opplysningene er misvisende, med henvisning til den sakkyndige rapporten fra Auctor Bergen AS av 17. juli 2021 hvor det står følgende:
Det er opplyst at det er «fullstendig ny innredning av bysse». (vår understrekning) Byssen har fått en del ny innredning, men den fungerer ikke på et fartøy, da der er skuffer uten sikring, vask er ikke tilkoplet vann og avløp, mv.
Det er opplyst at det er «Fullstendig ny innredning av styrehus». (Vår understrekning) Vi kan ikke se at styrehuset har «fullstendig ny innredning».
I retten erkjente saksøker at han var klar over at innredningen måtte sikres før båten kunne brukes på sjøen, samt at det gjensto en del arbeid med ombygging før båten kunne brukes som bolig. Videre er det uomtvistet at innredningen i byssen er et relativt nytt ikea-kjøkken, samt at det er gjort forbedringer/ombygging i styrehuset. Selv om retten mener det er kritikkverdig å overdrive positive egenskaper i en salgsannonse, har retten kommet til at det ikke foreligger en mangler når det gjelder informasjonen om innredningen som kan ha innvirket på kjøpet.
Retten har funnet det bevist at det lakk vann inn i båten gjennom dekk da kjøperen første gang fikk se båten 18. mai 2021. Årsaken var at dekket i hekken var tørt og at natene var åpne. Dette er beskrevet av sakkyndig Tonje Havstad i rapport av 30. mai 2021. Det er imidlertid uomtvistet at saksøkte umiddelbart utbedret mangelen ved å hyre inn tømreren N1. Saksøker har bekreftet i retten at dekket deretter var tett frem til siste gang han var i båten høsten 2021. Det samme har vitnet N2 bekreftet for perioden januar til april 2022, da han hadde oppsyn med båten. Mangelen er således utbedret.
Videre er det uomtvistet at det var noe råte i båten, samt korrosjon og overflatesopp/svartsopp. Uenigheten gjelder omfanget og betydningen av forholdet.
I salgsannonsen er det ikke gitt noen opplysninger om råte og sopp. Selger har forklart dette med at han ikke var klar over forholdet før han innhentet sakkyndig Tonje Havstad til å gjennomgå båten i slutten av mai 2021. Hun måtte krype helt inn i hekken for å finne råteskaden.
Tonje Havstad er utdannet trebåtbygger og har i sin rapport gitt utførlig beskrivelse av hvilket arbeid som må gjøres for å utbedre skadene. Videre beskriver hun hvordan bjelkene er bygget opp, noe som gjør råteproblemet mindre alvorlig.
Utdrag fra rapporten:
Båten er svært ny til å være trebåt av denne størrelsen (ca 1974?) og alle bjelker, stevn og dekksbjelker er laminert. Dekket er lagt i bek og plankene lagt tett med lite nat i mellom, og virker tett. Det er en bra metode som har bevart nesten hele dekket i god stand, men den ekstra belastningen på akterdekket, sammen med krammingen, og nå noen år uten oljelag på toppen, har tørket ut natene der de er åpne, særlig mot skandekket....Det positive er at metoden med laminering beskytter for at råte og sopp sprer seg fra ytterlaget. Et godt eksempel er akterstevnen, der ett eller to lag av lamineringen har litt råte rett over dekk. Fra lag 3 er det steinhardt og fint, så man trenger bare rengjøre og lime inn en liten kloss med epoksy.
Det betyr at hele akterskipet er sunt strukturelt og det er ingen fare som kommer fra denne lekkasjen ved å ta båten til Østlandet. Når styremaskin er oppe og går, må man svinge roret helt fra borde til borde mens en person sjekker at styreboksen sitter fast uten slark – og eventuelt skifte skruer/bolter om det viser seg at det er bevegelse. Men jeg tviler på at dette vil inntreffe.
Selve dekket bør selvsagt tettes før reisen, slik at man ikke får vann på ledninger ger etc. under turen. Mens selve dekket vil ha svært godt av sjøsprøyt/saltovervann. Benytt denne tørre perioden til tørking og nating/driving, da vil fartøyet ha svært mange år levetid ved riktig vedlikehold fremover....Liste over umiddelbare tiltak:Sørge for bedre lufting ved å åpne dører/vinduer i styrhus.Drenere bort vann som står rundt akterstevnen.Fortsette og tørke med fuktavsuger.Drive dekket.Nate områdene som er drevet med skipsbek.Skrape bort bek.Olje dekket med feks Trekkfastolje.Støvsuge grundig med støvsuger som tåler vann i hele akterlugaren og i alle rom mankommer til i akterskipet.Skrape bort rust, skitt og sopp fra alle flater man kommer til.Støvsuge på nytt.Sprøyte impregnering alle steder man kommer til.Smøre alt med Owatrololje, inkludert på jern.Jern kan males med Arcanol siden.Sjekke at styreboks sitter godt fast.Impregnere og olje spesielt mye rundt akterstavn og de tykke «boksene» (trestykker) foran akterstevnen.
Dette er kun få dagers arbeide.
Jeg så ikke noe spesifikt treverk som må fjernes nå, utover den lille skaden i akterstevnen og løse biter av tre som var syreskadet.
Saksøker har forklart at han umiddelbart gikk i gang med å vaske bort sopp og deretter oljet dekket. Saksøkte hevder imidlertid at dette er løgn. Uansett er retten av den oppfatning at det forelå mangelfulle opplysninger om båtens tilstand da den ble annonsert, i og med at råte og sopp ikke var nevnt. Selgeren B er imidlertid en eldre mann på 79 år med helseproblemer, og retten legger derfor hans forklaring til grunn om at han ikke hadde vært nede i bunnen av båten og sjekket om det var råte i bjelkene, og heller ikke hadde funnet grunn til å hyre inn noen andre til å gjøre slike undersøkelser før han oppdaget lekkasjen i dekket i slutten av mai 2021. Spørsmålet er om råte- og soppskadene, sammenholdt med de øvrige manglene som er påpekt ovenfor, medførte at båten var i vesentlig dårligere stand enn kjøperen hadde grunn til å regne med etter kjøpesummens størrelse og forholdene ellers, jf. kjøpsloven § 19 c).
Det er en høy terskel for vurderingen av om en gjenstand er i «vesentlig dårligere stand enn det kjøperen hadde grunn til å regne med» etter kjøpsloven § 19 c). Spesielt gjelder dette når tingen er kjøpt usett, som i vår sak. Likevel må en ta utgangspunkt i de opplysningene som blir gitt av selger på forhånd, også det totale helhetsinntrykket som blir presentert.
I Finn-annonsen blir båten «Belgen» fremstilt som nyrestaurert og svært velholdt. Det var lagt ved et stort antall bilder, som i det alt vesentlige viser rene, ryddige, nymalte og nylakkerte flater. Flere av bildene, ca. 20 stk, var imidlertid fra 2014 og 2015, altså 6-7 år forut for salget, uten at dette ble opplyst i annonsen. Sakkyndig Thorvald Haarberg i Auctor Bergen AS hadde følgende rapport om båtens tilstand 17. juli 2021:
Generelt fremstår båten som dårlig vedlikeholdt over de senere år og i dårlig stand. Også motorrommet og motor fremstår som dårlig vedlikeholdt, med mye skitt, korrosjon osv. Båtens dekk og eksteriør er sterkt maling slitt. Det samme gjelder rigg / master og øvrig utrusting.
Foruten råte, sopp og korrosjon, har retten fastslått at det forelå mangler og/eller mangelfulle opplysninger om båtens lengde, elektrisk anlegg, varmepumpe, brennstoffinstallasjon og ferskvannsinstallasjon. De to sistnevnte forhold kan ifølge sakkyndig ved Bergen Maritim utbedres for ca. 5500 kroner. Varmepumpe er vesentlig dyrere, og det er uklart hvilke tiltak som må gjøres for å utbedre det elektriske anlegget. Saksøkte mener båtens lengde kan reduseres for ca. 5000 kroner, noe partene for øvrig er svært uenige om. Sakkyndig Thorvald Haarberg i Auctor Bergen AS mente i juli 2021 at de totale kostnadene med å sette båten i sjødyktig og bruksmessig stand langt ville overstige kjøpesummen på 200 000 kroner. Retten anslår at kostnadene som et minimum ville ligge på 20 000 kroner, altså et relativt beskjedent beløp i seg selv, likevel ca. 10 % av den totale kjøpesummen.
I tillegg til de økonomiske utleggene må det tas i betraktning antallet arbeidstimer kjøperen ville hatt for å utbedre manglene knyttet til sopp, korrosjon og råte. Trolig et par dagers arbeid ifølge instruksene fra sakkyndig Tonje Havstad. Arbeid knyttet til å slipe og olje dekket var allerede varslet i annonsen med ca. 2 dagsverk. I tillegg måtte båten åpenbart også tas opp på slipp for å skrapes/slipes og bunnsmøres. I annonsen ble det opplyst at dette sist ble gjort i 2018. Disse forholdene var varslet og utgjør ingen mangler, og er således arbeidtimer som kjøperen måtte regne med.
Hvorvidt båten var i «vesentlig» dårligere stand enn det kjøperen hadde grunn til å regne med beror på en skjønnsmessig helhetsvurdering. Vurderingen tar utgangspunkt i en objektiv norm, hvor kjøperens subjektive forventninger ikke er relevante. Vurderingen i vår sak gjelder altså hva enhver kjøper kunne forvente ved kjøp av en 50 år gammel restaurert trebåt slik den ble presentert i annonsen.
Som et minimum måtte man kunne forvente at båten var sjødyktig, noe retten har funnet at båten var. Det vises til redegjørelsen ovenfor knyttet til motoren, giret og særlig til konklusjonen fra sakkyndig trebåtbygger Tonje Havstad vedrørende råteproblemene. Det er ikke sannsynliggjort feil eller skader på sentrale funksjoner som motor og drivverk, og råteskadene fremstår ikke alvorlige. Ved kjøp av en eldre trebåt må man dessuten påregne noe råteskader, også når båten blir presentert som godt vedlikeholdt. Dette er presisert i rettspraksis, blant annet i Borgarting lagmannsretts dom LB-2018-101428 og Frostating lagmannsretts dom LF-2019-178482. Det samme må gjelde sopp og korrosjon som følge av fuktig miljø. Med tanke på den relativt lave kjøpesummen, 200 000 kroner, for en relativt stor båt med mye utstyr, mener retten at en kjøper ikke kunne forvente at alt var helt i orden. Selv om det var nødvendig å utbedre flere forhold før man kunne ta båten trygt til havs, spesielt brennstoffinstallasjonen, var det snakk om rimelige og enkle tiltak.
Heller ikke feilopplysningen om båtens størrelse mener retten er tilstrekkelig alvorlig til å kunne si at båten var i vesentlig dårligere stand enn kjøperen kunne regne med. Retten viser til saksøktes konkrete forklaring i retten på hvordan båten er konstruert med lange trebord akter og forut. Disse ble lagt til for med vilje å gjøre båten lengre enn 15 meter av hensyn til regelverket på byggetidspunktet, samtidig som det skulle være lett å forkorte båten til 15 meter ved behov. Forklaringen fremstår sannsynlig. Saksøkte har livslang erfaring med fiskebåter og har vist stor kunnskap om denne båttypen. Retten har ikke fått fremlagt andre bevis knyttet til spørsmålet om forkorting av båten, og legger derfor til grunn at dette kan gjøres relativt enkelt slik saksøkte skisserer.
Etter en samlet vurdering har retten kommet til at båten «Belgen» ikke var i vesentlig dårligere stand enn kjøperen kunne regne med, jf. kjøpsloven § 19 c).
Når det gjelder øvrig kritikk av båten fremsatt av sakkyndig i Auctor Bergen AS, blant om feil opplyst vekt, gamle redningsflåter m.m., er disse forholdene ikke konkret problematisert av kjøper. Retten har derfor ikke foretatt spesifikke mangelsvurderinger knyttet til disse forholdene, foruten å påpeke at forholdene er tatt i betraktning i helhetsvurderingen.
Retten har slått fast at det forelå mangler og/eller mangelfulle opplysninger om båtens lengde, elektrisk anlegg, varmepumpe, brennstoffinstallasjon og ferskvannsinstallasjon. Dette er forhold som kjøperen ikke kjente til eller måtte ha kjent til forut for kjøpet, som gjennomgått ovenfor, jf. kjøpsloven § 20 første ledd.
I kjøpsloven § 20 annet ledd er det imidlertid bestemt at en kjøper ikke kan gjøre gjeldene som mangel noe han burde ha oppdaget ved undersøkelse:
Har kjøperen før kjøpet undersøkt tingen eller uten rimelig grunn unnlatt å etterkomme selgerens oppfordring om å undersøke den, kan kjøperen ikke gjøre gjeldende noe som han burde ha oppdaget ved undersøkelsen, med mindre selgeren har handlet grovt aktløst eller for øvrig i strid med redelighet og god tro.
Det klare utgangspunktet ved kjøp av en 50 år gammel restaurert trebåt er at kjøper må foreta aktsomme undersøkelser forut for kjøpet. Det vises blant annet Frostating lagmannsretts dom LF-2019-178482 og til «huskeliste for kjøper» inntatt avslutningsvis i Forbrukerrådets standardkontrakt som partene brukte:
Undersøk og prøvekjør båten før avtaleinngåelsen. Om mulig, få båten undersøkt av en båtkyndig før du kjøper.
Kjøper opphold seg imidlertid i Spania da kjøpekontrakten ble inngått i januar 2021. På grunn av strenge reiserestriksjoner knyttet til utbruddet av Covid-19 hadde han ikke anledning til å reise til Norge for å se på båten før han kjøpte den. Det er uomtvistet at smittesituasjonen i Europa var alvorlig vinteren 2021, noe som førte til strenge restriksjoner, nedstengninger, karanteneregler og inn-/utreiseforbud mellom flere land.
Loven oppstiller dessuten ingen alminnelig plikt til å foreta forundersøkelser, noe som ved mange kjøp kan være upraktisk på grunn av avstand ol, jf. Hagstrøm, Kjøpsrett 2. utgave s. 179. Retten kan heller ikke se at selgeren uttrykte en klar forutsetning eller oppfordring om at båten måtte sees før kjøpekontrakten ble inngått. Tvert imot har retten funnet det sannsynliggjort at partene avtalte at befaring skulle vente til overtakelsen, og at kjøper skulle holde tilbake 50 000 kroner av kjøpesummen som sikkerhet frem til da. Begge parter har gitt uttrykk for at de hadde god kommunikasjon om praktiske spørsmål, båtens tilstand osv. forut for avtaleinngåelsen, noe som kom istedenfor befaring. Uansett mener retten at kjøperen hadde rimelig grunn til å unnlate å foreta forundersøkelser av båten, med henvisning til smittevernrestriksjonene som forelå vinteren 2021.
Kjøperens mangelskrav er derfor ikke tapt som følge av at båten ble kjøpt usett.
Videre skal retten vurdere om kjøperen har tapt sin rett til å gjøre mangelskravene gjeldende som følge av mangelfull eller for sen reklamasjon.
Det følger av kjøpsloven § 32 at:
Kjøperen taper sin rett til å gjøre en mangel gjeldende dersom han ikke innen rimelig tid etter at han oppdaget eller burde ha oppdaget den, gir selgeren melding som angir hva slags mangel det gjelder.
Tre av manglene blir omtalt i overtakelsesprotokollen som ble signert av kjøperens sønn på hans vegne 28. april 2021. Dette gjelder opplysningene om båtens lengde, at vannpumpen ikke var installert og at varmepumpen ikke virket. At kjøperens sønn, N3, hadde fullmakt fra ham og representerte ham i møtet med selgeren er ikke uomtvistet. Opplysningene som ble gitt denne dagen må således regnes som om de ble gitt direkte til kjøperen.
Når det gjelder lengden på båten, har partene i overtakelsesprotokollen avtalt et prisavslag på 5000 kroner dersom kjøperen ønsket å forkorte båten innen et år. Deretter ble lengden på båten først problematisert skriftlig i rapporten fra Auctor Bergen AS 17. juli 2021. Lengden ble også uttrykkelig presisert som en mangel i meklingsskjema til Forbrukerrådet av 1. juli 2021 og var således et tema mellom partene i meklingen høsten 2021. Båtens lengde ble også uttrykkelig anført som en mangel i stevningen til retten av 6. april 2022. Ettersom det ble avtalt en reklamasjonsfrist på ett år vedrørende båtens lengde, er retten kommet til at det utvilsomt er reklamert i tide vedrørende båtens lengde.
Når det gjelder vannpumpen, ble det avtalt at selger skulle montere den før henting. Således er det på det rene at selgeren var klar over mangelen 28. april 2021 og tok på seg å rette mangelen før overlevering i medio mai. Noen ytterligere reklamasjon er da ikke nødvendig. Arbeidet ble ikke ferdigstilt innen overleveringen som avtalt, noe som ble påpekt av sakkyndig i Auctor Bergen AS 17. juli 2021. Det er således reklamert i tide og mangelen kan fremdeles gjøres gjeldene.
Om varmepumpen står det overtakelsesprotokollen at den «bør serviceres eller skiftes ut», samt at selger anbefaler at den erstattes med en gasskomfyr. Slik retten leser dette, aksepterte kjøperen den mangelfulle varmepumpen ved å signere på avtalen, og han kan derfor ikke gjøre denne mangelen gjeldende i dag.
De to siste manglene, brennstoffinstallasjonen og det elektriske anlegget, er ikke omtalt i overtakelsesprotokollen. Saksøker har forklart at han ble oppmerksom på disse manglene da han første gang fikk se båten 18. mai 2021, og at han samme dag eller noen dager etterpå påpekte manglene overfor selger muntlig. Retten mener saksøkeren kunne ha oppdaget manglene allerede 28. april 2021, da sønnen fikk se båten og betalte resten av kjøpesummen. Spesielt manglene knyttet til det elektriske anlegget lå i dagen og var trolig godt synlig. Likevel måtte kjøper få anledning til å prøve utstyret og gjennomgå båten, noe han først kunne gjøre da han ankom Bergen 18. mai 2021.
Retten har funnet det sannsynliggjort at kjøper fremsatte muntlig reklamasjon vedrørende det elektriske anlegget kort tid etter at han ankom Bergen, slik han har forklart. Det vises til e-poster mellom partene av 21. og 25. mai 2021 som gjaldt saksøktes bestilling av elektriker, samt kvittering fra Frydenbø elektro for arbeid gjennomført 25. mai 2021. Selger har dessuten erkjent i retten at han muntlig mottok krav om heving i løpet av disse dagene. Således er det ikke tvilsomt at kjøperen gjorde mangelskravet gjeldende kort tid etter at mangelen ble oppdaget av kjøper. Det er ikke et krav at reklamasjon må fremsettes skriftlig.
Når det gjelder brennstoffinstallasjonen har partene ulike forklaringer på når det ble reklamert over mangelen muntlig, og retten har ingen andre holdepunkter for å sannsynliggjøre tidspunkt muntlig reklamasjon. Skriftlig ble mangelen første gang påpekt i rapporten fra Auctor Bergen AS av 17. juli 2021, som saksøkte skal ha få tilsendt kort tid etter. I rapporten er det tydelig presisert at tilstanden til brennstoffsystemet utgjør en alvorlig mangel, og det er uthevet med store bokstaver at brennstoffinstallasjonen er brannfarlig. Mangelen er således tydelig konkretisert. Sammenholdt med tidligere angitt hevingskrav mener retten det er fremsatt reklamasjon innen rimelig tid. Det vises til at saksøker raskt tok kontakt med en sakkyndig for å få oversikt over manglene i båten, noe som ble opplyst til selger i to e-poster 22. mai 2021.
Selger hevder at manglene ikke kan gjøres gjeldene av kjøper fordi selger ikke fikk anledning til å utbedre manglene. Kjøper har forklart det motsatte, at han gjerne ville at selger skulle rette manglene og la til rette for det.
Ettersom partenes forklaringer spriker, legger retten avgjørende vekt på skriftlig dokumentasjon og faktiske kjensgjerninger. Det vises først til at kjøper i e-post av 22. mai 2021 kl. 12.41 ga selger uttrykkelig skriftlig tillatelse til å rette mangler ved båten:
Ja du får opprette mangler på båten mvh A.. ang advokat er hun kontaktet kun vis vi ikke kommer til enighet men ikke ansatt enda. Vil lar deg fortsatt fikse båten sånn at vi ikke vil heve kjøpet!
Videre er det uomtvistet at selgeren hyrte inn snekker og elektriker som begge fikk tilgang til båten for å rette mangler i slutten av mai 2021. Sammenholdt med e-posten ovenfor finner derfor retten det sannsynliggjort at saksøkte fikk tilgang til båten for å utbedre mangler når han ønsket det. Det er ikke lagt frem dokumentasjon som viser at selger uttrykkelig ba om tilgang for å utbedre de gjenstående manglene. Selger kan således ikke høres med at han ikke fikk anledning til å rette disse manglene, jf. kjøpsloven § 37 første ledd siste punkt, jf. § 36.
Etter dette har retten kommet til at kjøper kan gjøre gjeldende fire mangler. Dette gjelder båtens lengde, ferskvannsinstallasjon, elektrisk anlegg og brennstoffinstallasjon.
A har prinsipalt krevet heving av kjøpet. Dette forutsetter etter kjøpsloven § 39 at de fire manglene utgjør et vesentlig kontraktsbrudd. Dette er et strengere vesentlighetskrav enn kravet i § 19 første ledd bokstav b) og c). Retten viser til derfor til gjennomgangen av de påberopte manglene og vesentlighetsvurderingen under punkt 3. Manglene medfører ikke et vesentlig kontraktbrudd, og kjøpet kan derfor ikke heves jf. kjøpsloven § 39.
Kjøperen har subsidiært krevet prisavslag. Han har rett til prisavslag for de fire manglene slik at forholdet mellom nedsatt og avtalt pris svarer til forholdet mellom tinges verdi i mangelfull og kontraktmessig stand på leveringstiden, jf. § 38.
Når det gjelder prisavslagets størrelse mener saksøker at differansen mellom båtens verdi på avtaletidspunktet og båtens faktiske verdi ved overlevering var så stor at prisavslaget må være betydelig. Det er henvist til rapporten fra Auctor Bergen As og rapporten til Bergen Maritim. Retten er ikke enig i at prisavslaget skal være høyt, og vil minne om at båtens verdi i dag ikke er relevant, da ytterliggere forringelse av båten i kjøperens eiertid ikke kan lastes selgeren. Det vises til redegjørelsen nedenfor i punkt 7.
Retten mener et skjønnsmessig prisavslag på 20 000 kroner er rimelig, noe som utgjør 10 % av kjøpesummen. Da er det lagt til grunn et prisavslag på 5000 kroner for endring av båtens lengde, som ble avtalt i overtakelsesforretningen av 28. april 2021. Videre har retten lagt til grunn de estimerte utbedringskostnadene oppgitt av sakkyndig i Bergen Maritim vedrørende reparasjoner av ferskvannsinstallasjon og brennstoffinstallasjon på til sammen 5500 kroner. Når det gjelder det elektriske anlegget er det allerede gjort mye arbeid av Frydenbø Elektro i slutten av mai 2021, og det er ikke gitt noe estimat for hvor mye arbeid som gjenstod med tanke på tildekking, fjerning av løse ledninger osv. Retten mener imidlertid at 9500 kroner må antas å være tilstrekkelig.
Etter dette gis kjøper et prisavslag på 20 000 kroner. Han har således tapt sin prinsipale påstand og har delvis vunnet frem med sin subsidiære påstand.
Saksøkte har fremmet et motkrav for å få fastslått det nøyaktig tidspunktet for når båten ble overtatt av A som ny eier. Bakgrunnen for dette er at båten i løpet av det siste halvåret trolig har falt vesentlig i verdi som følge av tyveri, kollisjon og stort vanninntak som også kan ha ødelagt sentrale funksjoner som motor, gir, innredning og andre tekniske installasjoner. Dette er beskrevet i rapporten fra Bergen Maritim av 20. september 2022. I tillegg har det påløpt utgifter i forbindelse med lensing og havneleie hos Bergen Havn.
Saksøker mener at båten aldri ble levert som avtalt ettersom det ikke var mulig å flytte båten langt vekk fra leveringsstedet grunnet båtens tilstand, samt at det var ulovlig for ham å føre båten. Risikoen for eventuell verdireduksjon har derfor ikke har gått over på kjøperen etter kjøpsloven § 13 første ledd.
Kjøpsloven § 13 lyder slik:
Det følger av kjøpsloven § 6 annet ledd at «tingen er levert når den er overtatt av kjøperen».
I følge kjøpekontrakten ble det avtalt følgende:
Selger sier opp sin forsikring på båten fra overtakelse, dato: 12. januar 2021Kjøpesum med bokstaver: tohundretusen 200. 000Andre vilkår: Overtagelse 10. jan 2021. betaling 90.000 14. januar. Restsum 110.000 betales innen 18. januar.
Kontrakten ble signert elektronisk av begge parter 17. januar 2021. Kroner 150 000 ble betalt innen fristen, deretter ble 50 000 tilbakeholdt til 28. april 2021, da sønnen til kjøperen møtte selgeren for å besiktige båten. I overleveringsforretningen som ble signert samme dag ble det avtalt at båten skulle hentes «innen tentativt medio mai 2021».
Det er uomtvistet at båten ble stilt til kjøpers rådighet allerede ved kontraktsinngåelsen i januar 2021, men at kjøperen på grunn av reiserestriksjoner knyttet til Covid-19 ikke fikk overtatt den fysisk før 18. mai 2021. At det gikk så lang tid må kjøperen delvis bære ansvaret for, med tanke på at han oppholdt seg i et annet land.
Retten legger til grunn at det ble avtalt utsatt overlevering, med henvisning til e-postkorrespondanse mellom partene i april 2021. Derfor er 10. januar 2021 ikke riktig overtakelsesdato, som dessuten er syv dager forut for selve kontraktsinngåelsen.
Båten må imidlertid ansees å ha blitt overtatt av kjøper 28. april 2021, da kjøperens sønn med fullmakt møtte selgeren ved båten og partene signerte dokumentet som ble kalt «Overleveringsforretning». At båten fremdeles ble liggende på samme sted, mener retten må regnes som en tjeneste fra selgers side. Selgeren har etter rettens skjønn gjort mer enn man normalt kan forvente av en selger. I tillegg til å holde oppsyn med båten i flere måneder etter salget, la han også til rette for avtale med slipp for å få båten bunnsmørt. Han hyrte også umiddelbart inn sakkyndig, snekker og elektriker for å avhjelpe mangler som ble avdekket i slutten av mai. Alt for å hjelpe kjøperen med å komme seg videre med båten fortest mulig.
Når det gjelder båtens kjøreegenskaper og hvorvidt det var mulig å fysisk flytte båten, viser retten til redegjørelsen ovenfor. Det er ikke bevist at motoren, giret eller andre sentrale funksjoner ikke virket. Således er retten ikke enig med kjøperen i at det ikke var mulig for ham eller andre å flytte båten. Videre viser retten til at kjøperen flyttet inn i og bodde i båten i flere uker i løpet av sommeren 2021, og således tok den i bruk som sin egen.
Avslutningsvis har saksøker anført at selger ikke hadde innhentet nødvendig godkjenning av salget fra Fiskeridirektoratet. Retten kan imidlertid ikke se at dette får innvirkning på den privatrettslige avtalen mellom partene. Selgeren B disponerte både fysisk og rettslig over båten. Han er styreleder i [organisasjon], org.nr. [org.nr.], som er registrert som eier av båten i Skipsregisteret. Partene hadde avtalt at han skulle hjelpe kjøperen med papirarbeidet for å få båten registrert over på et nytt kystlag i regi av kjøper etter overtakelsen. Dette er omtalt i overtakelsesforretningen av 28. april 2021.
Etter dette har retten kommet til at båten «Belgen» med registreringsnummer [kjennemerke] ble overtatt av A som ny eier 28. april 2021.
Saksøker har krevd erstatning for utgifter han har hatt som følge av manglene ved tingen, jf. kjøpsloven § 40 første ledd. Dette gjelder utgifter til sakkyndig rapport og utgifter til innleie av oppsynsmann fra januar 2022 og frem til i dag.
Retten mener det er sannsynliggjort årsakssammenheng mellom manglene og utgiftene til den sakkyndige rapporten fra Auctor Bergen AS av 17. juli 2021. Det var nødvendig for saksøker å få faglig hjelp til å avklare omfanget av manglene, noe han også ble oppfordret til av saksøkte. Saksøker får derfor erstattet sine utgifter til rapporten med kroner kr 8953,–.
Når det gjelder oppsyn med båten som har blitt gjennomført av N2 fra januar 2022, har retten ikke funnet sannsynliggjort årsakssammenheng mellom manglene og utgiftene knyttet til oppsyn. Retten viser til at saksøker kjøpte en båt i en annen by enn der han selv bodde og at han gjennom hele sommerhalvåret og høsten 2021 ikke sørget for å utbedre de manglene han mente var nødvendig for å kunne bruke båten. Han sørget heller ikke for å få fraktet båten til Oslo, hvor han selv kunne holde oppsyn med den. Dette mener retten han må ta risikoen for selv. Nødvendigheten av å leie inn hjelp for å holde båten med oppsyn vinteren 2022 skyldes således ikke de kjøpsrettslige manglene, som kunne avhjelpes med relativt beskjedne tiltak, men skyldtes at kjøperen ikke selv hadde anledning til å holde båten under oppsyn. Saksøker blir derfor ikke tilkjent erstatning for utgiftene han hadde til innleie av oppsynsmann.
Det fremgår av tvisteloven § 20-2 første ledd, jf. tvisteloven § 10-5, at en part som har vunnet saken har krav på erstatning for sine sakskostnader fra motparten. Bestemmelsens annet ledd angir at saken er vunnet hvis parten har fått medhold fullt ut eller i det vesentlige. Når saken gjelder flere krav mellom partene, som i denne saken, er det samlede utfallet avgjørende.
Spørsmålet om saken er vunnet fullt ut eller i det vesentlige, må først og fremst avgjøres ut fra hvor stor del av de kravene saken gjelder parten har fått medhold i, jf. Rt-2014-731 avsnitt 16. Man kan imidlertid ikke nøye seg med å se på differansen mellom påstandsbeløp og domsresultat. Spørsmålet om saken er vunnet i det vesentlige «må også vurderes i lys av hvor hovedtyngden i de reelle tvistepunktene har ligget», jf. Ot.prp.nr.51 (2004–2005) side 444.
A krevde heving, men kravet er ikke tatt til følge. Dette temaet utgjorde hovedtyngden av saken. Subsidiært krevde A prisavslag, hvor han anslo at båtens verdi ved overleveringen var langt lavere enn kjøpesummen, med henvisning til sakkyndig uttalelse fra Auctor Bergen AS som mente at kostnadene med å sette båten i stand langt ville overstige kjøpesummen. Retten har imidlertid ikke hørt ham når det gjelder prisavslagets størrelse og har gitt et prisavslag på 20 000 kroner, som utgjør 10 % av kjøpesummen.
B har lagt ned påstand om frifinnelse, i tillegg til motkravet om fastsettelse av overtakelsesdato. Han har vunnet frem i motkravet, samt i spørsmålet om heving, i tillegg til ca. 80 % i spørsmålet om prisavslag. Han har således fått medhold i det vesentlige og skal tilkjennes erstatning for sine sakskostnader, jf. tvisteloven § 20-2, jf. tvisteloven § 10-5.
B har krevd å få dekket 104 500 kroner eks mva, i tillegg til rettsgebyrer og merverdiavgift. Retten kan imidlertid ikke se at saksøkte har betalt rettsgebyr i saken, noe som heller ikke er oppgitt i kostnadsoppgaven. Ettersom dette er en sak som dømmes etter reglene om småkravprosess får han dessuten bare dekket salær tilsvarende 20 % av sakens tvistesum, altså 40 000 kroner, i tillegg til merverdiavgift på 10 000 kroner, jf. tvisteloven § 10-5. Han får merverdien dekket ettersom sakens rettsforhold ikke skriver seg fra meravgiftspliktig virksomhet.
Motparten har ikke hatt innsigelser til oppgaven. Retten har vurdert, men ikke funnet grunnlag for å anvende unntaksreglene i tvisteloven § 10-5 (3), 20-2 (3) og 20-4.
Dommen er ikke avsagt innen lovens frist grunnet stor arbeidsbyrde.
DOMSSLUTNING
Retten har kommet til at saksøker ikke kan gis medhold i sitt krav om heving. Han skal imidlertid tilkjennes et prisavslag på 20 000 kroner.
Båten «Belgen» er en fiskeskøyte på 15,33 meter (litt over 50 fot) som ble bygget i 1971. Etter at båten ble tatt ut av drift som fiskebåt, var den tiltenkt å brukes i turistvirksomhet til fuglesafari i Nord-Norge. I 2013 kjørte B båten til Bergen, hvor tanken var å komme i gang med noe lignende i regi av [organisasjon], org.nr. [org.nr.]. B har forklart at han bygde om båten for å gjøre den egnet til fritidsbruk, og fikk hjelp av tre kadetter på sjøkrigsskolen. Han leide også inn en tømrer, N1, til å lage nytt panel i styrerommet. Hele prosjektet ble imidlertid avviklet da kadettene i sjøkrigsskolen ikke lenger hadde tid og B selv ikke hadde helse og kapasitet til å jobbe med båten selv. Derfor besluttet han å selge båten og la den ut på Finn.no og andre utenlandske båtsalgsforum høsten 2020. Han hadde flere interessenter i utlandet, men på grunn av smittesituasjonen knyttet til Covid-19 var det ikke mulig for noen å reise til Norge for å se på båten.
A, som tidligere hadde bodd i båt, ble veldig interessert i båten «Belgen» da han kom over annonsen på Finn.no. Han ønsket å kjøpe båten for å bo i den, og mente den var perfekt for ham. Det var lagt ut et stort antall bilder av båten på Finn.no, og partene hadde god dialog vedrørende båtens tilstand og kjøpeprosessen forut for kjøpet. Problemene begynte da kjøperen kom til Bergen 18. mai 2021 og fikk se båten første gang.
Retten skal ta stilling til flere spørsmål i denne saken. Først om det forelå kjøpsrettslige mangler ved båten, om kjøperen har overholdt sin undersøkelsesplikt, om det ble fremsatt reklamasjon rettidig, om selger fikk anledning til å rette manglene og om det er grunnlag for heving eller prisavslag. Avslutningsvis skal retten vurdere om båten er overtatt av kjøperen, eventuelt hvilken dato overtakelsen skjedde.
Båten ble kjøpt «som den er», og kjøperen har derfor i utgangspunktet risikoen for skjulte feil og mangler. Etter kjøpsloven § 19 kan selger likevel i noen tilfeller ha ansvaret for slike feil. I kjøpsloven § 19 første ledd er det bestemt at:
Selv om tingen er solgt «som den er» eller med liknende alminnelig forbehold, foreligger mangel når
Saksøker hevder det forelå en lang rekke feil og mangler. Både at det er gitt feile opplysninger iht. § 19 bokstav a), at selgeren har forsømt å gi opplysninger om vesentlige forhold, jf. bokstav b), og uansett at båten var i vesentlig dårligere stand enn kjøperen hadde grunn til å regne med, jf. § 19 første ledd bokstav c). Saksøker viser til konklusjonen i rapporten fra Auctor Bergen AS av 17. juli 2021 som lyder slik:
Sammendrag.
Saksøkte, B, mener det foreligger en rekke feil i rapporten, samt at den er sterkt overdrevet.
Retten skal gå gjennom hver enkelt anførte mangel slik de er oppsummert under saksøkers påstandsgrunnlag, for deretter å foreta en helhetsvurdering.
Båten «Belgen» er en fiskeskøyte på 15,33 meter (litt over 50 fot). I salgsannonsen er lengden imidlertid oppgitt å være 49 fot. I kjøpekontrakten er båtens lengde ikke angitt.
Saksøkte har erkjent i retten at feilinformasjonen i annonsen ble gitt bevisst for å «sjekke markedet», ettersom det normalt er vanskeligere å omsette båter over 50 fot. Han mener imidlertid at kjøperen ved å følge den oppgitte linken til skipsregisteret kunne lese den reelle lengden på 15,33 meter, at han opplyste kjøperen om den reelle lengden muntlig og at forholdet uansett har liten praktisk betydning ettersom myndighetene ikke kontrollerer hvorvidt privatpersoner har «Fritidsskippersertifikat» for å føre båter over 50 fot så lenge man ikke driver med persontransport. Det er ifølge ham dessuten en enkel og rimelig affære å «kappe av» begge ender av båten med motorsag for å få den kortere, hvis man ønsker det. Forholdet er beskrevet i punkt 1 i en overtakelsesprotokoll signert av selgeren og kjøperens sønn 28. april 2021:
Opprinnelig innsatt bildefil som viser tekst i tabell er utelatt ettersom det ikke lar seg gjøre tilgjengelig i henhold til krav om universell utforming og personvern. Ta kontakt med tingretten for spørsmål, Lovdatas anm.
Retten er ikke enig i at forholdet er av mindre betydning. Grunnen til at det er vanskeligere å omsette båter over 15 meter / 50 fot er blant annet at det kreves at føreren har Fritidsskippersertifikat. Dette er et lovpålagt krav og føring av båt uten gyldig sertifikat er et forhold som kan politianmeldes og straffes i medhold av småbåtloven § 26 b) – § 28, jf. forskrift om kvalifikasjoner og sertifikater for sjøfolk § 4.
Opplysningen om at båten var 49 fot ble gitt bevisst feilaktig før kjøpekontrakten ble inngått. At det i Finn-annonsen lå en link til mer informasjon om båten i skipsregisteret avhjelper ikke dette. Hva som ble sagt muntlig er omtvistet og det foreligger ingen skriftlig korrespondanse om båtens lengde forut for inngåelse av kjøpekontrakten som ble signert 17. januar 2021. Opplysningene i overtakelsesprotokollen av 28. april 2021 ble gitt etter at kjøpet ble avtalt og etter at hele kjøpesummen var betalt, og kan således ikke tas til inntekt for å være opplysninger gitt på forhånd.
A har ikke fritidsskippersertifikat som er nødvendig for å føre båten, og retten har funnet det bevist at båten ikke svarer til opplysninger som selgeren har gitt om den, dens egenskaper eller bruk og som kan antas å ha innvirket på kjøpet, jf. § 19 første ledd bokstav a).
I Finn-annonsen er det elektriske anlegget beskrevet slik:
Det eneste bildet av det elektriske anlegget som fulgte med annonsen er dette:
Sakkyndig i Auctor Bergen AS, Thorvald Haarberg, har i sin rapport av 17. juli 2021 beskrevet anlegget slik, med tilhørende bilder:
Vi anser at – det i alt vesentligste av – det elektriske anlegget er farlig, i det det mangler tilstrekkelig tildekning / kapsling. Der er en rekke løse ledninger, ledninger som er kappet av og ledninger som henger løst, uten kapsling, mv. De fleste instrumenter ligger løst / ikke montert og er ikke mulig å kontrollere om de fungerer.
B har forklart i retten at ledningene som lå løst ikke var tilkoblet og egentlig bare skulle kastes. Dessuten leide han inn en elektriker for å koble til instrumentpanelet i slutten av mai 2021, for å hjelpe kjøperen, selv om det egentlig var avtalt at kjøperen skulle ordne dette selv. At instrumentene lå løse var allerede opplyst i Finn-annonsen. Det ble også opplyst i overtakelsesprotokollen at instrumentene måtte testes.
Slik retten vurderer det har selgeren gitt mangelfulle opplysninger om tilstanden til det elektriske anlegget forut for salget, i det han ikke har oppgitt hvorvidt de ulike instrumentene faktisk virker eller ikke og heller ikke har gitt noen opplysninger om det øvrige elektriske anlegget som ikke var nytt/utskiftet. Retten mener dette må ansees å være et vesentlig forhold ved båten, og for en ufaglært kjøper mener retten at denne typen manglene informasjon må kunne antas å ha innvirkning på kjøpet, jf. kjøpsloven § 19 b).
I Finn-annonsen er det hydrauliske anlegget beskrevet slik:
Saksøker hevder imidlertid at det hydrauliske anlegget ikke virket da han overtok båten. Sakkyndig i Auctor Bergen AS, Thorvald Haarberg, har i sin rapport av 17. juli 2021 beskrivet anlegget slik, med tilhørende bilder:
Det er opplyst at det hydrauliske anlegget er «fullstendig overhalt». Slik det fremsto ved besiktigelsen, vurderer vi at det av sikkerhetsmessige årsaker må fullstendig overhales og kontrolleres. Bildet under.
Retten kan imidlertid ikke se at den sakkyndige eller andre kan bekrefte at det hydrauliske anlegget faktisk ikke virket. Saksøkte har opplyst at anlegget virket fint da det ble brukt sist, og har lagt frem kvittering fra HyCom Hydraulikk Competance AS av 21.03.2018 som viser at det da ble gjort omfattende arbeider på anlegget for 60 018 kroner, i samsvar med opplysningene i annonsen.
Retten har etter dette ikke funnet det bevist at det er gitt uriktige opplysninger om det hydrauliske anlegget, eller at det ikke virket ved overtakelsen av båten. Det er sannsynliggjort at selgeren har vært på tilbudssiden og har ønsket å vise kjøperen hvordan båten og utstyret på båten virker, jf. e-postutveksling mellom partene og skriftlig uttalelse fra N1 og Tonje Havstad, men at dette likevel ikke har latt seg gjennomføre, muligens fordi kjøperen raskt bestemte seg for å heve kjøpet.
Det foreligger ingen kjøpsrettslig mangel knyttet til det hydrauliske anlegget.
Sakkyndig i Auctor Bergen AS, Thorvald Haarberg, har i sin rapport av 17. juli 2021 følgende kommentar vedrørende motoren på båten:
MH har opplyst oss om at de har hatt motorkyndig om bord, som har prøvestartet motoren. Motoren måtte stoppes etter kort tid, som følge av manglende kjøling. Av den grunn har det heller ikke vært mulig å prøvekjøre Belgen.
Retten har ikke fått noen nærmere opplysninger om eller vitnemål fra den som skal ha prøvestartet motoren sammen med kjøperen. I følge selger ble motoren startet ved overleveringen og den fungerte fint da. Slik retten ser det er det ikke lagt frem bevis for at kjølingen på motoren ikke virket. Uansett er det opplyst av sakkyndig Albrecht Schöll i Bergen Maritim at dersom kjølingen ikke virket kan årsaken være at inntaket for sjøvann er stengt, filteret er tett eller at impeller til sjøvannspumpe må byttes. Bytte av impeller koster ca. 1500,–. Altså er det ikke snakk om en mangel som kan antas å ha hatt innvirkning på salget.
Det foreligger ingen kjøpsrettslig mangel knyttet til kjølingen av motoren.
Saksøker hevder girkassen ikke virket og at det derfor ikke var mulig å kjøre båten. Retten har ikke funnet dette sannsynliggjort. Ingen sakkyndige eller vitner har bekreftet saksøkers påstand, og saksøkte fikk aldri anledning til å vise saksøkeren hvordan motoren og giret skulle brukes. Retten viser dessuten til at båten ble stjålet/fjernet i april 2022, og at den da ble kjørt bort for egen maskin. Dette er ikke omtvistet.
Det foreligger ingen kjøpsrettslig mangel knyttet til girkassen.
Varmepumpen viket ikke. Dette er erkjent av både kjøper og selger. Selger oppdaget dette i februar 2021, etter at kjøpekontrakten var signert. Uenigheten mellom partene gjelder hvorvidt kjøper i etterkant aksepterte at varmepumpen ikke virket. Her har partene vidt ulike forklaringer og det foreligger ingen skriftlige meldinger som kan avklare hva som ble avtalt muntlig. Retten forholder seg derfor til utlysningsteksten i Finn-annonsen, hvor det ble opplyst at båten hadde varmepumpe, uten noen forbehold om at den muligens ikke virket.
Etter dette har retten funnet det bevist at opplysningene om varmepumpen ikke er i samsvar med de opplysningene som ble gitt forut for salget. Ettersom saksøker hadde planer om å bo i båten og en ny varmepumpe eller annet oppvarmingssystem normalt koster en god del, mener retten det kan antas at de mangelfulle opplysningene kan ha innvirket på kjøpet, jf. kjøpsloven § 19 a).
Saksøkeren hevder at inverteren i båten ikke virket. Saksøkte hevder det motsatte. Sakkyndig i Auctor Bergen AS, Thorvald Haarberg, har i sin rapport av 17. juli 2021 følgende kommentar vedrørende inverteren:
Det er opplyst at det er installert en 5KW 230 V inverter. Det finnes en slik ombord, men den er hverken installert eller fungerer. Bildet over:
Bildet et imidlertid av et aggregat, og rapport fremstår derfor uklar på dette punktet.
Sakkyndig i Bergen Maritim, Albrecht Schöll, har i sin rapport av 20. september 2022 følgende kommentar vedrørende inverteren:
Det er påpekt at det mangler installasjon av inverter slik det framkommer i salgsannonsen. Det henvises til et strømaggregat som står om bord og dens manglende oppkobling og installasjon.Ved befaring er det konstatert at inverter er installert. Se vedlagt bilde.
Retten har således ikke funnet det bevist at det forelå en kjøpsrettelig mangel knyttet til inverteren.
Saksøker mener brennstoffinstallasjonen var brannfarlig, med henvisning til rapporten fra Auctor Bergen AS av 17. juli 2021, hvor det står følgende:
Der er flere alvorlige mangler knyttet til brennstoffsystemet. Den mest alvorlige er at påfylling i dekk ikke henger sammen med rør fra topp at brennstofftank. I toppen av dette røret var det stappet inn noe papir. Slik det er i dag vil brannfarlig gass fra brennstoff fordampe inn i båtens motorrom og innredning, noe som representerer alvorlig fare for brann. En overfylling av tanken og evt. rulling av fartøyet, vil medføre at brennstoff kan bli slått opp gjennom påfyllingsrører, som er kort over tanktopp, og dermed føre til at brennstoff renner ut i fartøyet. Se bilder under. Der mangler også doble slangeklemmer på koplinger av brennstoffslanger. Brennstoff installasjonen er BRANNFARLIG!
Også rapporten fra Bergen Maritim av 20. september 2022 bekrefter mangler knyttet til brennstoffinstallasjonen:
Det bekreftes at framsatte mangler er tilstede.
Estimert kostnadsramme 2500,–
Slik retten ser det, gjelder dette opplysninger om vesentlige forhold ved båten som selgeren måtte kjenne til og som kjøperen hadde grunn til å regne med å få, samt at unnlatelsen av opplysningene kan antas å ha innvirket på kjøpet, jf. kjøpsloven § 19 b).
Saksøker har forklart at det ikke var oppkoblet ferskvann i båten, noe både sakkyndig i Auctor Bergen AS og Bergen Maritim har bekreftet. I sistnevnte rapport står det følgende:
Det bekreftes at framsatte mangler er tilstede. Ut fra overleveringsprotokollen er det avtalt at selger sørger for oppkobling av ferskvannspumpen.Gjenstående arbeider:
Estimert kostnadsramme 3000,–
Selgeren visste at kjøperen hadde planer om å bo i båten og nødvendigvis trengte ferskvann. Retten har således funnet det bevist at selgeren har forsømt å gi opplysninger om vesentlige forhold ved båten som han måtte kjenne til og som kjøperen hadde grunn til å regne med å få, samt at unnlatelsen kan antas å ha innvirket på kjøpet, jf. kjøpsloven § 19 b).
I Finn-annonsen står det følgende om innredningen:
Saksøker mener opplysningene er misvisende, med henvisning til den sakkyndige rapporten fra Auctor Bergen AS av 17. juli 2021 hvor det står følgende:
Det er opplyst at det er «fullstendig ny innredning av bysse». (vår understrekning) Byssen har fått en del ny innredning, men den fungerer ikke på et fartøy, da der er skuffer uten sikring, vask er ikke tilkoplet vann og avløp, mv.
Det er opplyst at det er «Fullstendig ny innredning av styrehus». (Vår understrekning) Vi kan ikke se at styrehuset har «fullstendig ny innredning».
I retten erkjente saksøker at han var klar over at innredningen måtte sikres før båten kunne brukes på sjøen, samt at det gjensto en del arbeid med ombygging før båten kunne brukes som bolig. Videre er det uomtvistet at innredningen i byssen er et relativt nytt ikea-kjøkken, samt at det er gjort forbedringer/ombygging i styrehuset. Selv om retten mener det er kritikkverdig å overdrive positive egenskaper i en salgsannonse, har retten kommet til at det ikke foreligger en mangler når det gjelder informasjonen om innredningen som kan ha innvirket på kjøpet.
Retten har funnet det bevist at det lakk vann inn i båten gjennom dekk da kjøperen første gang fikk se båten 18. mai 2021. Årsaken var at dekket i hekken var tørt og at natene var åpne. Dette er beskrevet av sakkyndig Tonje Havstad i rapport av 30. mai 2021. Det er imidlertid uomtvistet at saksøkte umiddelbart utbedret mangelen ved å hyre inn tømreren N1. Saksøker har bekreftet i retten at dekket deretter var tett frem til siste gang han var i båten høsten 2021. Det samme har vitnet N2 bekreftet for perioden januar til april 2022, da han hadde oppsyn med båten. Mangelen er således utbedret.
Videre er det uomtvistet at det var noe råte i båten, samt korrosjon og overflatesopp/svartsopp. Uenigheten gjelder omfanget og betydningen av forholdet.
I salgsannonsen er det ikke gitt noen opplysninger om råte og sopp. Selger har forklart dette med at han ikke var klar over forholdet før han innhentet sakkyndig Tonje Havstad til å gjennomgå båten i slutten av mai 2021. Hun måtte krype helt inn i hekken for å finne råteskaden.
Tonje Havstad er utdannet trebåtbygger og har i sin rapport gitt utførlig beskrivelse av hvilket arbeid som må gjøres for å utbedre skadene. Videre beskriver hun hvordan bjelkene er bygget opp, noe som gjør råteproblemet mindre alvorlig.
Utdrag fra rapporten:
Båten er svært ny til å være trebåt av denne størrelsen (ca 1974?) og alle bjelker, stevn og dekksbjelker er laminert. Dekket er lagt i bek og plankene lagt tett med lite nat i mellom, og virker tett. Det er en bra metode som har bevart nesten hele dekket i god stand, men den ekstra belastningen på akterdekket, sammen med krammingen, og nå noen år uten oljelag på toppen, har tørket ut natene der de er åpne, særlig mot skandekket....Det positive er at metoden med laminering beskytter for at råte og sopp sprer seg fra ytterlaget. Et godt eksempel er akterstevnen, der ett eller to lag av lamineringen har litt råte rett over dekk. Fra lag 3 er det steinhardt og fint, så man trenger bare rengjøre og lime inn en liten kloss med epoksy.
Det betyr at hele akterskipet er sunt strukturelt og det er ingen fare som kommer fra denne lekkasjen ved å ta båten til Østlandet. Når styremaskin er oppe og går, må man svinge roret helt fra borde til borde mens en person sjekker at styreboksen sitter fast uten slark – og eventuelt skifte skruer/bolter om det viser seg at det er bevegelse. Men jeg tviler på at dette vil inntreffe.
Selve dekket bør selvsagt tettes før reisen, slik at man ikke får vann på ledninger ger etc. under turen. Mens selve dekket vil ha svært godt av sjøsprøyt/saltovervann. Benytt denne tørre perioden til tørking og nating/driving, da vil fartøyet ha svært mange år levetid ved riktig vedlikehold fremover....Liste over umiddelbare tiltak:Sørge for bedre lufting ved å åpne dører/vinduer i styrhus.Drenere bort vann som står rundt akterstevnen.Fortsette og tørke med fuktavsuger.Drive dekket.Nate områdene som er drevet med skipsbek.Skrape bort bek.Olje dekket med feks Trekkfastolje.Støvsuge grundig med støvsuger som tåler vann i hele akterlugaren og i alle rom mankommer til i akterskipet.Skrape bort rust, skitt og sopp fra alle flater man kommer til.Støvsuge på nytt.Sprøyte impregnering alle steder man kommer til.Smøre alt med Owatrololje, inkludert på jern.Jern kan males med Arcanol siden.Sjekke at styreboks sitter godt fast.Impregnere og olje spesielt mye rundt akterstavn og de tykke «boksene» (trestykker) foran akterstevnen.
Dette er kun få dagers arbeide.
Jeg så ikke noe spesifikt treverk som må fjernes nå, utover den lille skaden i akterstevnen og løse biter av tre som var syreskadet.
Saksøker har forklart at han umiddelbart gikk i gang med å vaske bort sopp og deretter oljet dekket. Saksøkte hevder imidlertid at dette er løgn. Uansett er retten av den oppfatning at det forelå mangelfulle opplysninger om båtens tilstand da den ble annonsert, i og med at råte og sopp ikke var nevnt. Selgeren B er imidlertid en eldre mann på 79 år med helseproblemer, og retten legger derfor hans forklaring til grunn om at han ikke hadde vært nede i bunnen av båten og sjekket om det var råte i bjelkene, og heller ikke hadde funnet grunn til å hyre inn noen andre til å gjøre slike undersøkelser før han oppdaget lekkasjen i dekket i slutten av mai 2021. Spørsmålet er om råte- og soppskadene, sammenholdt med de øvrige manglene som er påpekt ovenfor, medførte at båten var i vesentlig dårligere stand enn kjøperen hadde grunn til å regne med etter kjøpesummens størrelse og forholdene ellers, jf. kjøpsloven § 19 c).
Det er en høy terskel for vurderingen av om en gjenstand er i «vesentlig dårligere stand enn det kjøperen hadde grunn til å regne med» etter kjøpsloven § 19 c). Spesielt gjelder dette når tingen er kjøpt usett, som i vår sak. Likevel må en ta utgangspunkt i de opplysningene som blir gitt av selger på forhånd, også det totale helhetsinntrykket som blir presentert.
I Finn-annonsen blir båten «Belgen» fremstilt som nyrestaurert og svært velholdt. Det var lagt ved et stort antall bilder, som i det alt vesentlige viser rene, ryddige, nymalte og nylakkerte flater. Flere av bildene, ca. 20 stk, var imidlertid fra 2014 og 2015, altså 6-7 år forut for salget, uten at dette ble opplyst i annonsen. Sakkyndig Thorvald Haarberg i Auctor Bergen AS hadde følgende rapport om båtens tilstand 17. juli 2021:
Generelt fremstår båten som dårlig vedlikeholdt over de senere år og i dårlig stand. Også motorrommet og motor fremstår som dårlig vedlikeholdt, med mye skitt, korrosjon osv. Båtens dekk og eksteriør er sterkt maling slitt. Det samme gjelder rigg / master og øvrig utrusting.
Foruten råte, sopp og korrosjon, har retten fastslått at det forelå mangler og/eller mangelfulle opplysninger om båtens lengde, elektrisk anlegg, varmepumpe, brennstoffinstallasjon og ferskvannsinstallasjon. De to sistnevnte forhold kan ifølge sakkyndig ved Bergen Maritim utbedres for ca. 5500 kroner. Varmepumpe er vesentlig dyrere, og det er uklart hvilke tiltak som må gjøres for å utbedre det elektriske anlegget. Saksøkte mener båtens lengde kan reduseres for ca. 5000 kroner, noe partene for øvrig er svært uenige om. Sakkyndig Thorvald Haarberg i Auctor Bergen AS mente i juli 2021 at de totale kostnadene med å sette båten i sjødyktig og bruksmessig stand langt ville overstige kjøpesummen på 200 000 kroner. Retten anslår at kostnadene som et minimum ville ligge på 20 000 kroner, altså et relativt beskjedent beløp i seg selv, likevel ca. 10 % av den totale kjøpesummen.
I tillegg til de økonomiske utleggene må det tas i betraktning antallet arbeidstimer kjøperen ville hatt for å utbedre manglene knyttet til sopp, korrosjon og råte. Trolig et par dagers arbeid ifølge instruksene fra sakkyndig Tonje Havstad. Arbeid knyttet til å slipe og olje dekket var allerede varslet i annonsen med ca. 2 dagsverk. I tillegg måtte båten åpenbart også tas opp på slipp for å skrapes/slipes og bunnsmøres. I annonsen ble det opplyst at dette sist ble gjort i 2018. Disse forholdene var varslet og utgjør ingen mangler, og er således arbeidtimer som kjøperen måtte regne med.
Hvorvidt båten var i «vesentlig» dårligere stand enn det kjøperen hadde grunn til å regne med beror på en skjønnsmessig helhetsvurdering. Vurderingen tar utgangspunkt i en objektiv norm, hvor kjøperens subjektive forventninger ikke er relevante. Vurderingen i vår sak gjelder altså hva enhver kjøper kunne forvente ved kjøp av en 50 år gammel restaurert trebåt slik den ble presentert i annonsen.
Som et minimum måtte man kunne forvente at båten var sjødyktig, noe retten har funnet at båten var. Det vises til redegjørelsen ovenfor knyttet til motoren, giret og særlig til konklusjonen fra sakkyndig trebåtbygger Tonje Havstad vedrørende råteproblemene. Det er ikke sannsynliggjort feil eller skader på sentrale funksjoner som motor og drivverk, og råteskadene fremstår ikke alvorlige. Ved kjøp av en eldre trebåt må man dessuten påregne noe råteskader, også når båten blir presentert som godt vedlikeholdt. Dette er presisert i rettspraksis, blant annet i Borgarting lagmannsretts dom LB-2018-101428 og Frostating lagmannsretts dom LF-2019-178482. Det samme må gjelde sopp og korrosjon som følge av fuktig miljø. Med tanke på den relativt lave kjøpesummen, 200 000 kroner, for en relativt stor båt med mye utstyr, mener retten at en kjøper ikke kunne forvente at alt var helt i orden. Selv om det var nødvendig å utbedre flere forhold før man kunne ta båten trygt til havs, spesielt brennstoffinstallasjonen, var det snakk om rimelige og enkle tiltak.
Heller ikke feilopplysningen om båtens størrelse mener retten er tilstrekkelig alvorlig til å kunne si at båten var i vesentlig dårligere stand enn kjøperen kunne regne med. Retten viser til saksøktes konkrete forklaring i retten på hvordan båten er konstruert med lange trebord akter og forut. Disse ble lagt til for med vilje å gjøre båten lengre enn 15 meter av hensyn til regelverket på byggetidspunktet, samtidig som det skulle være lett å forkorte båten til 15 meter ved behov. Forklaringen fremstår sannsynlig. Saksøkte har livslang erfaring med fiskebåter og har vist stor kunnskap om denne båttypen. Retten har ikke fått fremlagt andre bevis knyttet til spørsmålet om forkorting av båten, og legger derfor til grunn at dette kan gjøres relativt enkelt slik saksøkte skisserer.
Etter en samlet vurdering har retten kommet til at båten «Belgen» ikke var i vesentlig dårligere stand enn kjøperen kunne regne med, jf. kjøpsloven § 19 c).
Når det gjelder øvrig kritikk av båten fremsatt av sakkyndig i Auctor Bergen AS, blant om feil opplyst vekt, gamle redningsflåter m.m., er disse forholdene ikke konkret problematisert av kjøper. Retten har derfor ikke foretatt spesifikke mangelsvurderinger knyttet til disse forholdene, foruten å påpeke at forholdene er tatt i betraktning i helhetsvurderingen.
Retten har slått fast at det forelå mangler og/eller mangelfulle opplysninger om båtens lengde, elektrisk anlegg, varmepumpe, brennstoffinstallasjon og ferskvannsinstallasjon. Dette er forhold som kjøperen ikke kjente til eller måtte ha kjent til forut for kjøpet, som gjennomgått ovenfor, jf. kjøpsloven § 20 første ledd.
I kjøpsloven § 20 annet ledd er det imidlertid bestemt at en kjøper ikke kan gjøre gjeldene som mangel noe han burde ha oppdaget ved undersøkelse:
Har kjøperen før kjøpet undersøkt tingen eller uten rimelig grunn unnlatt å etterkomme selgerens oppfordring om å undersøke den, kan kjøperen ikke gjøre gjeldende noe som han burde ha oppdaget ved undersøkelsen, med mindre selgeren har handlet grovt aktløst eller for øvrig i strid med redelighet og god tro.
Det klare utgangspunktet ved kjøp av en 50 år gammel restaurert trebåt er at kjøper må foreta aktsomme undersøkelser forut for kjøpet. Det vises blant annet Frostating lagmannsretts dom LF-2019-178482 og til «huskeliste for kjøper» inntatt avslutningsvis i Forbrukerrådets standardkontrakt som partene brukte:
Undersøk og prøvekjør båten før avtaleinngåelsen. Om mulig, få båten undersøkt av en båtkyndig før du kjøper.
Kjøper opphold seg imidlertid i Spania da kjøpekontrakten ble inngått i januar 2021. På grunn av strenge reiserestriksjoner knyttet til utbruddet av Covid-19 hadde han ikke anledning til å reise til Norge for å se på båten før han kjøpte den. Det er uomtvistet at smittesituasjonen i Europa var alvorlig vinteren 2021, noe som førte til strenge restriksjoner, nedstengninger, karanteneregler og inn-/utreiseforbud mellom flere land.
Loven oppstiller dessuten ingen alminnelig plikt til å foreta forundersøkelser, noe som ved mange kjøp kan være upraktisk på grunn av avstand ol, jf. Hagstrøm, Kjøpsrett 2. utgave s. 179. Retten kan heller ikke se at selgeren uttrykte en klar forutsetning eller oppfordring om at båten måtte sees før kjøpekontrakten ble inngått. Tvert imot har retten funnet det sannsynliggjort at partene avtalte at befaring skulle vente til overtakelsen, og at kjøper skulle holde tilbake 50 000 kroner av kjøpesummen som sikkerhet frem til da. Begge parter har gitt uttrykk for at de hadde god kommunikasjon om praktiske spørsmål, båtens tilstand osv. forut for avtaleinngåelsen, noe som kom istedenfor befaring. Uansett mener retten at kjøperen hadde rimelig grunn til å unnlate å foreta forundersøkelser av båten, med henvisning til smittevernrestriksjonene som forelå vinteren 2021.
Kjøperens mangelskrav er derfor ikke tapt som følge av at båten ble kjøpt usett.
Videre skal retten vurdere om kjøperen har tapt sin rett til å gjøre mangelskravene gjeldende som følge av mangelfull eller for sen reklamasjon.
Det følger av kjøpsloven § 32 at:
Kjøperen taper sin rett til å gjøre en mangel gjeldende dersom han ikke innen rimelig tid etter at han oppdaget eller burde ha oppdaget den, gir selgeren melding som angir hva slags mangel det gjelder.
Tre av manglene blir omtalt i overtakelsesprotokollen som ble signert av kjøperens sønn på hans vegne 28. april 2021. Dette gjelder opplysningene om båtens lengde, at vannpumpen ikke var installert og at varmepumpen ikke virket. At kjøperens sønn, N3, hadde fullmakt fra ham og representerte ham i møtet med selgeren er ikke uomtvistet. Opplysningene som ble gitt denne dagen må således regnes som om de ble gitt direkte til kjøperen.
Når det gjelder lengden på båten, har partene i overtakelsesprotokollen avtalt et prisavslag på 5000 kroner dersom kjøperen ønsket å forkorte båten innen et år. Deretter ble lengden på båten først problematisert skriftlig i rapporten fra Auctor Bergen AS 17. juli 2021. Lengden ble også uttrykkelig presisert som en mangel i meklingsskjema til Forbrukerrådet av 1. juli 2021 og var således et tema mellom partene i meklingen høsten 2021. Båtens lengde ble også uttrykkelig anført som en mangel i stevningen til retten av 6. april 2022. Ettersom det ble avtalt en reklamasjonsfrist på ett år vedrørende båtens lengde, er retten kommet til at det utvilsomt er reklamert i tide vedrørende båtens lengde.
Når det gjelder vannpumpen, ble det avtalt at selger skulle montere den før henting. Således er det på det rene at selgeren var klar over mangelen 28. april 2021 og tok på seg å rette mangelen før overlevering i medio mai. Noen ytterligere reklamasjon er da ikke nødvendig. Arbeidet ble ikke ferdigstilt innen overleveringen som avtalt, noe som ble påpekt av sakkyndig i Auctor Bergen AS 17. juli 2021. Det er således reklamert i tide og mangelen kan fremdeles gjøres gjeldene.
Om varmepumpen står det overtakelsesprotokollen at den «bør serviceres eller skiftes ut», samt at selger anbefaler at den erstattes med en gasskomfyr. Slik retten leser dette, aksepterte kjøperen den mangelfulle varmepumpen ved å signere på avtalen, og han kan derfor ikke gjøre denne mangelen gjeldende i dag.
De to siste manglene, brennstoffinstallasjonen og det elektriske anlegget, er ikke omtalt i overtakelsesprotokollen. Saksøker har forklart at han ble oppmerksom på disse manglene da han første gang fikk se båten 18. mai 2021, og at han samme dag eller noen dager etterpå påpekte manglene overfor selger muntlig. Retten mener saksøkeren kunne ha oppdaget manglene allerede 28. april 2021, da sønnen fikk se båten og betalte resten av kjøpesummen. Spesielt manglene knyttet til det elektriske anlegget lå i dagen og var trolig godt synlig. Likevel måtte kjøper få anledning til å prøve utstyret og gjennomgå båten, noe han først kunne gjøre da han ankom Bergen 18. mai 2021.
Retten har funnet det sannsynliggjort at kjøper fremsatte muntlig reklamasjon vedrørende det elektriske anlegget kort tid etter at han ankom Bergen, slik han har forklart. Det vises til e-poster mellom partene av 21. og 25. mai 2021 som gjaldt saksøktes bestilling av elektriker, samt kvittering fra Frydenbø elektro for arbeid gjennomført 25. mai 2021. Selger har dessuten erkjent i retten at han muntlig mottok krav om heving i løpet av disse dagene. Således er det ikke tvilsomt at kjøperen gjorde mangelskravet gjeldende kort tid etter at mangelen ble oppdaget av kjøper. Det er ikke et krav at reklamasjon må fremsettes skriftlig.
Når det gjelder brennstoffinstallasjonen har partene ulike forklaringer på når det ble reklamert over mangelen muntlig, og retten har ingen andre holdepunkter for å sannsynliggjøre tidspunkt muntlig reklamasjon. Skriftlig ble mangelen første gang påpekt i rapporten fra Auctor Bergen AS av 17. juli 2021, som saksøkte skal ha få tilsendt kort tid etter. I rapporten er det tydelig presisert at tilstanden til brennstoffsystemet utgjør en alvorlig mangel, og det er uthevet med store bokstaver at brennstoffinstallasjonen er brannfarlig. Mangelen er således tydelig konkretisert. Sammenholdt med tidligere angitt hevingskrav mener retten det er fremsatt reklamasjon innen rimelig tid. Det vises til at saksøker raskt tok kontakt med en sakkyndig for å få oversikt over manglene i båten, noe som ble opplyst til selger i to e-poster 22. mai 2021.
Selger hevder at manglene ikke kan gjøres gjeldene av kjøper fordi selger ikke fikk anledning til å utbedre manglene. Kjøper har forklart det motsatte, at han gjerne ville at selger skulle rette manglene og la til rette for det.
Ettersom partenes forklaringer spriker, legger retten avgjørende vekt på skriftlig dokumentasjon og faktiske kjensgjerninger. Det vises først til at kjøper i e-post av 22. mai 2021 kl. 12.41 ga selger uttrykkelig skriftlig tillatelse til å rette mangler ved båten:
Ja du får opprette mangler på båten mvh A.. ang advokat er hun kontaktet kun vis vi ikke kommer til enighet men ikke ansatt enda. Vil lar deg fortsatt fikse båten sånn at vi ikke vil heve kjøpet!
Videre er det uomtvistet at selgeren hyrte inn snekker og elektriker som begge fikk tilgang til båten for å rette mangler i slutten av mai 2021. Sammenholdt med e-posten ovenfor finner derfor retten det sannsynliggjort at saksøkte fikk tilgang til båten for å utbedre mangler når han ønsket det. Det er ikke lagt frem dokumentasjon som viser at selger uttrykkelig ba om tilgang for å utbedre de gjenstående manglene. Selger kan således ikke høres med at han ikke fikk anledning til å rette disse manglene, jf. kjøpsloven § 37 første ledd siste punkt, jf. § 36.
Etter dette har retten kommet til at kjøper kan gjøre gjeldende fire mangler. Dette gjelder båtens lengde, ferskvannsinstallasjon, elektrisk anlegg og brennstoffinstallasjon.
A har prinsipalt krevet heving av kjøpet. Dette forutsetter etter kjøpsloven § 39 at de fire manglene utgjør et vesentlig kontraktsbrudd. Dette er et strengere vesentlighetskrav enn kravet i § 19 første ledd bokstav b) og c). Retten viser til derfor til gjennomgangen av de påberopte manglene og vesentlighetsvurderingen under punkt 3. Manglene medfører ikke et vesentlig kontraktbrudd, og kjøpet kan derfor ikke heves jf. kjøpsloven § 39.
Kjøperen har subsidiært krevet prisavslag. Han har rett til prisavslag for de fire manglene slik at forholdet mellom nedsatt og avtalt pris svarer til forholdet mellom tinges verdi i mangelfull og kontraktmessig stand på leveringstiden, jf. § 38.
Når det gjelder prisavslagets størrelse mener saksøker at differansen mellom båtens verdi på avtaletidspunktet og båtens faktiske verdi ved overlevering var så stor at prisavslaget må være betydelig. Det er henvist til rapporten fra Auctor Bergen As og rapporten til Bergen Maritim. Retten er ikke enig i at prisavslaget skal være høyt, og vil minne om at båtens verdi i dag ikke er relevant, da ytterliggere forringelse av båten i kjøperens eiertid ikke kan lastes selgeren. Det vises til redegjørelsen nedenfor i punkt 7.
Retten mener et skjønnsmessig prisavslag på 20 000 kroner er rimelig, noe som utgjør 10 % av kjøpesummen. Da er det lagt til grunn et prisavslag på 5000 kroner for endring av båtens lengde, som ble avtalt i overtakelsesforretningen av 28. april 2021. Videre har retten lagt til grunn de estimerte utbedringskostnadene oppgitt av sakkyndig i Bergen Maritim vedrørende reparasjoner av ferskvannsinstallasjon og brennstoffinstallasjon på til sammen 5500 kroner. Når det gjelder det elektriske anlegget er det allerede gjort mye arbeid av Frydenbø Elektro i slutten av mai 2021, og det er ikke gitt noe estimat for hvor mye arbeid som gjenstod med tanke på tildekking, fjerning av løse ledninger osv. Retten mener imidlertid at 9500 kroner må antas å være tilstrekkelig.
Etter dette gis kjøper et prisavslag på 20 000 kroner. Han har således tapt sin prinsipale påstand og har delvis vunnet frem med sin subsidiære påstand.
Saksøkte har fremmet et motkrav for å få fastslått det nøyaktig tidspunktet for når båten ble overtatt av A som ny eier. Bakgrunnen for dette er at båten i løpet av det siste halvåret trolig har falt vesentlig i verdi som følge av tyveri, kollisjon og stort vanninntak som også kan ha ødelagt sentrale funksjoner som motor, gir, innredning og andre tekniske installasjoner. Dette er beskrevet i rapporten fra Bergen Maritim av 20. september 2022. I tillegg har det påløpt utgifter i forbindelse med lensing og havneleie hos Bergen Havn.
Saksøker mener at båten aldri ble levert som avtalt ettersom det ikke var mulig å flytte båten langt vekk fra leveringsstedet grunnet båtens tilstand, samt at det var ulovlig for ham å føre båten. Risikoen for eventuell verdireduksjon har derfor ikke har gått over på kjøperen etter kjøpsloven § 13 første ledd.
Kjøpsloven § 13 lyder slik:
Det følger av kjøpsloven § 6 annet ledd at «tingen er levert når den er overtatt av kjøperen».
I følge kjøpekontrakten ble det avtalt følgende:
Selger sier opp sin forsikring på båten fra overtakelse, dato: 12. januar 2021Kjøpesum med bokstaver: tohundretusen 200. 000Andre vilkår: Overtagelse 10. jan 2021. betaling 90.000 14. januar. Restsum 110.000 betales innen 18. januar.
Kontrakten ble signert elektronisk av begge parter 17. januar 2021. Kroner 150 000 ble betalt innen fristen, deretter ble 50 000 tilbakeholdt til 28. april 2021, da sønnen til kjøperen møtte selgeren for å besiktige båten. I overleveringsforretningen som ble signert samme dag ble det avtalt at båten skulle hentes «innen tentativt medio mai 2021».
Det er uomtvistet at båten ble stilt til kjøpers rådighet allerede ved kontraktsinngåelsen i januar 2021, men at kjøperen på grunn av reiserestriksjoner knyttet til Covid-19 ikke fikk overtatt den fysisk før 18. mai 2021. At det gikk så lang tid må kjøperen delvis bære ansvaret for, med tanke på at han oppholdt seg i et annet land.
Retten legger til grunn at det ble avtalt utsatt overlevering, med henvisning til e-postkorrespondanse mellom partene i april 2021. Derfor er 10. januar 2021 ikke riktig overtakelsesdato, som dessuten er syv dager forut for selve kontraktsinngåelsen.
Båten må imidlertid ansees å ha blitt overtatt av kjøper 28. april 2021, da kjøperens sønn med fullmakt møtte selgeren ved båten og partene signerte dokumentet som ble kalt «Overleveringsforretning». At båten fremdeles ble liggende på samme sted, mener retten må regnes som en tjeneste fra selgers side. Selgeren har etter rettens skjønn gjort mer enn man normalt kan forvente av en selger. I tillegg til å holde oppsyn med båten i flere måneder etter salget, la han også til rette for avtale med slipp for å få båten bunnsmørt. Han hyrte også umiddelbart inn sakkyndig, snekker og elektriker for å avhjelpe mangler som ble avdekket i slutten av mai. Alt for å hjelpe kjøperen med å komme seg videre med båten fortest mulig.
Når det gjelder båtens kjøreegenskaper og hvorvidt det var mulig å fysisk flytte båten, viser retten til redegjørelsen ovenfor. Det er ikke bevist at motoren, giret eller andre sentrale funksjoner ikke virket. Således er retten ikke enig med kjøperen i at det ikke var mulig for ham eller andre å flytte båten. Videre viser retten til at kjøperen flyttet inn i og bodde i båten i flere uker i løpet av sommeren 2021, og således tok den i bruk som sin egen.
Avslutningsvis har saksøker anført at selger ikke hadde innhentet nødvendig godkjenning av salget fra Fiskeridirektoratet. Retten kan imidlertid ikke se at dette får innvirkning på den privatrettslige avtalen mellom partene. Selgeren B disponerte både fysisk og rettslig over båten. Han er styreleder i [organisasjon], org.nr. [org.nr.], som er registrert som eier av båten i Skipsregisteret. Partene hadde avtalt at han skulle hjelpe kjøperen med papirarbeidet for å få båten registrert over på et nytt kystlag i regi av kjøper etter overtakelsen. Dette er omtalt i overtakelsesforretningen av 28. april 2021.
Etter dette har retten kommet til at båten «Belgen» med registreringsnummer [kjennemerke] ble overtatt av A som ny eier 28. april 2021.
Saksøker har krevd erstatning for utgifter han har hatt som følge av manglene ved tingen, jf. kjøpsloven § 40 første ledd. Dette gjelder utgifter til sakkyndig rapport og utgifter til innleie av oppsynsmann fra januar 2022 og frem til i dag.
Retten mener det er sannsynliggjort årsakssammenheng mellom manglene og utgiftene til den sakkyndige rapporten fra Auctor Bergen AS av 17. juli 2021. Det var nødvendig for saksøker å få faglig hjelp til å avklare omfanget av manglene, noe han også ble oppfordret til av saksøkte. Saksøker får derfor erstattet sine utgifter til rapporten med kroner kr 8953,–.
Når det gjelder oppsyn med båten som har blitt gjennomført av N2 fra januar 2022, har retten ikke funnet sannsynliggjort årsakssammenheng mellom manglene og utgiftene knyttet til oppsyn. Retten viser til at saksøker kjøpte en båt i en annen by enn der han selv bodde og at han gjennom hele sommerhalvåret og høsten 2021 ikke sørget for å utbedre de manglene han mente var nødvendig for å kunne bruke båten. Han sørget heller ikke for å få fraktet båten til Oslo, hvor han selv kunne holde oppsyn med den. Dette mener retten han må ta risikoen for selv. Nødvendigheten av å leie inn hjelp for å holde båten med oppsyn vinteren 2022 skyldes således ikke de kjøpsrettslige manglene, som kunne avhjelpes med relativt beskjedne tiltak, men skyldtes at kjøperen ikke selv hadde anledning til å holde båten under oppsyn. Saksøker blir derfor ikke tilkjent erstatning for utgiftene han hadde til innleie av oppsynsmann.
Det fremgår av tvisteloven § 20-2 første ledd, jf. tvisteloven § 10-5, at en part som har vunnet saken har krav på erstatning for sine sakskostnader fra motparten. Bestemmelsens annet ledd angir at saken er vunnet hvis parten har fått medhold fullt ut eller i det vesentlige. Når saken gjelder flere krav mellom partene, som i denne saken, er det samlede utfallet avgjørende.
Spørsmålet om saken er vunnet fullt ut eller i det vesentlige, må først og fremst avgjøres ut fra hvor stor del av de kravene saken gjelder parten har fått medhold i, jf. Rt-2014-731 avsnitt 16. Man kan imidlertid ikke nøye seg med å se på differansen mellom påstandsbeløp og domsresultat. Spørsmålet om saken er vunnet i det vesentlige «må også vurderes i lys av hvor hovedtyngden i de reelle tvistepunktene har ligget», jf. Ot.prp.nr.51 (2004–2005) side 444.
A krevde heving, men kravet er ikke tatt til følge. Dette temaet utgjorde hovedtyngden av saken. Subsidiært krevde A prisavslag, hvor han anslo at båtens verdi ved overleveringen var langt lavere enn kjøpesummen, med henvisning til sakkyndig uttalelse fra Auctor Bergen AS som mente at kostnadene med å sette båten i stand langt ville overstige kjøpesummen. Retten har imidlertid ikke hørt ham når det gjelder prisavslagets størrelse og har gitt et prisavslag på 20 000 kroner, som utgjør 10 % av kjøpesummen.
B har lagt ned påstand om frifinnelse, i tillegg til motkravet om fastsettelse av overtakelsesdato. Han har vunnet frem i motkravet, samt i spørsmålet om heving, i tillegg til ca. 80 % i spørsmålet om prisavslag. Han har således fått medhold i det vesentlige og skal tilkjennes erstatning for sine sakskostnader, jf. tvisteloven § 20-2, jf. tvisteloven § 10-5.
B har krevd å få dekket 104 500 kroner eks mva, i tillegg til rettsgebyrer og merverdiavgift. Retten kan imidlertid ikke se at saksøkte har betalt rettsgebyr i saken, noe som heller ikke er oppgitt i kostnadsoppgaven. Ettersom dette er en sak som dømmes etter reglene om småkravprosess får han dessuten bare dekket salær tilsvarende 20 % av sakens tvistesum, altså 40 000 kroner, i tillegg til merverdiavgift på 10 000 kroner, jf. tvisteloven § 10-5. Han får merverdien dekket ettersom sakens rettsforhold ikke skriver seg fra meravgiftspliktig virksomhet.
Motparten har ikke hatt innsigelser til oppgaven. Retten har vurdert, men ikke funnet grunnlag for å anvende unntaksreglene i tvisteloven § 10-5 (3), 20-2 (3) og 20-4.
Dommen er ikke avsagt innen lovens frist grunnet stor arbeidsbyrde.
DOMSSLUTNING
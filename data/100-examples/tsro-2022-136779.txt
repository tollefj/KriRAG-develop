Tiltalte hadde den 29.10.2021 røykt hasj. På formiddagen den 30.10.2021 drakk han to halvlitere med øl. Til tid og sted som nevnt i post I førte han deretter en elektrisk sparkesykkel. Sparkesykkelen var 21 cm lang og kunne oppnå en hastighet av minst 54 km/t. Det var mye trafikk i området.
Tiltalte hadde på seg en stor hjelm og hørte på musikk fra øreproppene mens han kjørte.
På kjøreturen passerte tiltalte blant annet politihuset på Sandnes. Politibetjent C som stod utenfor politihuset med sin makker, så tiltalte passere forbi og reagerte på at han holdt en høy hastighet. Politiet besluttet derfor at tiltalte måtte stanses for nærmere kontroll av kjøretøyet. Politibetjent C kjørte sammen med sin makker en sivil tjenestebil denne dagen. I tillegg var det også en ytterligere kollega på stedet som kjørte en av politiets uniformerte motorsykler.
Begge kjøretøyene la seg etter tiltalte. Politibetjent C satte på blålys på politibilen. Politibilen tok tiltalte igjen i Austråttbakken. Politibetjent C kjørte bilen opp foran tiltalte med blålysene på. Makkeren til politibetjent C hoppet ut av bilen og sprang mot tiltalte for å prøve å stanse ham. Både politibetjent C og hans makker hadde på seg uniform. Tiltalte svingte unna politimannen som prøvde å stanse ham og økte hastigheten på sparkesykkelen slik at han unnslapp.
Politibetjent C satte da på sirener på politibilen og kjørte etter tiltalte. På toppen av Austråttbakken kjørte tiltalte inn på en vei inn mot et boligfelt hvor ordinære biler ikke hadde adgang. Politibetjent C klarte derfor ikke lenger å kjøre etter ham. Hans kollega på motorsykkel fulgte imidlertid etter tiltalte.
Politibetjent C snudde og kjørte tilbake samme vei. Da han var kommet utenfor politistasjonen igjen, så han at tiltalte kom kjørende mot dem. Politibetjent C satte da politibilen på tvers i veibanen i et forsøk på å stanse tiltalte. Etter at bilen var satt i en slik posisjon, åpnet makkeren til politibetjent C straks bildøren for å gå ut for på nytt å prøve å stanse tiltalte. Akkurat da politibetjenten åpnet bildøren, kom tiltalte kjørende rett mot politibilen. For at tiltalte ikke skulle kjøre rett i bildøren, trakk politibetjenten døren til seg igjen, og tiltalte passerte. Deretter hørte politibetjent C noen skrapelyder, og i bilspeilet så han at tiltalte hadde falt og lå på bakken. Tiltalte prøvde umiddelbart å komme seg på beina igjen for å få tak i sparkesykkelen som lå veltet et lite stykke unna der tiltalte selv lå. På dette tidspunktet klarte politiet å få kontroll på tiltalte og han ble påsatt håndjern. I fallet fikk tiltalte noen mindre skrubbsår på knærne.
Tiltalte ble deretter kjørt til legevakten for blodprøvetaking. Analyseresultatet fra blodprøven viste at han under kjøringen var påvirket av alkohol og THC tilvarende over 1,2 i promille.
Tiltalte har ikke nektet for at han kjørte den aktuelle el-sparkesykkelen til tid og sted som nevnt i tiltalebeslutningen. Han har heller ikke bestridt at han var påvirket av både alkohol og THC, slik analyseresultatet fra blodprøven viser. Tiltalte var også klar over at den aktuelle sparkesykkelen kunne oppnå en langt høyere hastighet enn 20 km/t, og viste i sin forklaring til at det ved bestilling av sparkesykkelen hadde blitt opplyst at denne kunne oppnå en hastighet på mellom 24-80 km/t. Tiltaltes erkjennelse av nevnte forhold, underbygges av informasjon om den aktuelle type el-sparkesykkel hentet fra forhandlerens nettside. Tiltaltes påvirkningsgrad underbygges av fremlagt analyseresultat fra blodprøven som ble tatt av ham kort tid etter at kjøringen fant sted.
Det anses med dette bevist utover enhver rimelig og fornuftig tvil at tiltalte har forholdt seg som beskrevet i post I.
Når det gjelder politiets forsøk på å stanse ham denne dagen, har imidlertid tiltalte forklart at han kjørte med en stor hjelm som sammen med at han hørte på musikk, gjorde at han verken så eller hørte blålys og sirener fra den sivile politibilen. Han har derfor forklart at han ikke fikk med seg at politiet prøvde å stanse ham, og videre vist til at han da han var kommet tilbake til veien utenfor politistasjonen, ble han møtt av politibilen som kjørte rett mot ham og traff ham i siden slik at han falt. Tiltalte mener det er merker på politibilen i fronten fremme på bilens høyre side som skriver seg fra den anførte påkjørselen. Retten fester ikke lit til tiltaltes forklaring på dette punkt.
Ved bevisvurderingen har retten lagt avgjørende vekt på politibetjent C sin forklaring. C forklarte at da politibilen først hadde klart å ta igjen tiltalte i Austråttbakken, kjørte han forbi tiltalte og stoppet bilen foran ham. Bilen som da var påsatt blålys, stod da rett foran tiltalte i hans umiddelbare synsretning. Da tiltalte svingte unna og satte opp hastigheten, satte politibetjent C også sirener på bilen. C forklarte at disse sirene er meget kraftige. Da tiltalte svingte inn i boligfeltet, ble tiltalte deretter forfulgt at politiets motorsykkel.
Politibetjent C sin forklaring var detaljert og nøktern, og retten har ingen grunn til å trekke denne i tvil. Basert på C sin forklaring legger retten til grunn at tiltalte i alle fall da politibilen tok ham igjen i Austråttbanen og kjørte opp foran ham, ble klar over at politiet forsøkte å stanse ham. Videre legger retten under henvisning til C sin forklaring til grunn, at det ikke på noe tidspunkt var et sammenstøt mellom politibilen og tiltalte. Politibetjent C avviste også at politibilen hadde fått merker i fronten fremme som følge av kjøringen denne dagen. Retten legger til grunn at tiltalte falt fordi han mistet balansen da han forsøkte å passere politibilen som stod på tvers i veibanen utenfor politihuset. I lys av dette er det også bevist utover enhver rimelig og fornuftig tvil at tiltalte har opptrådt som beskrevet i tiltalens post IV.
Det følger av vegtrafikkloven § 22 første ledd at «Ingen må føre motorvogn når han er påvirket av alkohol eller annet berusende eller bedøvende middel.»
Tiltalte har kjørt en elektrisk sparkesykkel som etter undersøkelser hos Statens vegvesen, viste at kunne oppnå en hastighet på minst 54 km/t. Under samme kontroll ble sparkesykkelen også målt til å være 21 cm lang.
Etter kjøretøyforskriften § 2-5 nr. 12, slik denne bestemmelsen lød på gjerningstidspunktet, og forskrift om krav til sykkel § 2, ville elektriske sparkesykler være å anse som en sykkel – og ikke motorvogn – forutsatt at disse oppfylte angitte krav til hastighet, vekt og størrelse. Bestemmelsen i kjøretøyforskriften § 2-5 nr. 12 lød på gjerningstidspunktet slik:
 «Som sykkel regnes også elektrisk drevet kjøretøy for transport av én person, som har en maksimal konstruktiv hastighet på 20 km/t, veier maksimalt 70 kg inklusive batteri og ikke er bredere enn 85 cm eller lengre enn 120 cm. Kjøretøy uten selvbalanserende teknologi tillates ikke å ha sitteinnretning. Kjøretøy som nevnt i dette ledd anses ikke som motorvogn etter vegtrafikkloven § 2.»
Tiltaltes elektriske sparkesykkel hadde en lengde som overskred lovlig grense, i tillegg til at den kunne oppnå en langt høyere hastighet enn grensen på 20 km/t. Sparkesykkelen faller derfor utenfor forskriftenes definisjon av «sykkel».
Vegtrafikklovens § 2 andre ledd inneholder en legaldefinisjon av «kjøretøy» og «motorvogn». Bestemmelsen lyder slik:
«Med kjøretøy forstås innretning som er bestemt til å kjøre på bakken uten skinner. Med motorvogn forstås kjøretøy som blir drevet fram med motor.»
Den elektriske sparkesykkelen som tiltalte benyttet, omfattes av ordlyden i motorvogndefinisjonen. Den er en innretning som er bestemt til å kjøre på bakken uten skinner drevet frem med elektrisk motor.
Lovgiver har bevisst valgt en vid definisjon av hva som skal anses som motorvogn, jf. HR-2016-2228-A avsnitt 22. En elektrisk sparkesykkel med de egenskaper som sparkesykkelen i denne saken har, særlig at den kan føres i høy hastighet, gjør at den er farlig både for føreren og for andre som befinner seg i og ved veibanen. Retten kan derfor ikke se at det er grunnlag for å tolke uttrykket «motorvogn» i vegtrafikkloven § 22 innskrenkende, slik at den elektriske sparkesykkelen som ble benyttet, likevel ikke rammes av bestemmelsen.
Når det gjelder tiltaltes påvirkningsgrad, viste blodprøver tatt av ham kort tid etter kjøringen fant sted at han var påvirket av alkohol og THC tilsvarende over 1,2 i promille.
De objektive vilkårene for straff etter vegtrafikkloven § 31 første ledd, jf. § 22 første ledd er etter dette oppfylt.
Når det gjelder den subjektive skyld med hensyn til post I, har tiltalte forklart at han ikke var klar over at det var straffbart å kjøre sparkesykkelen under ruspåvirkning. Hans forsvarer har anført tiltalte må frifinnes som følge av rettsuvitenhet.
Straffeloven § 26 om rettsuvitenhet lyder slik:
«Den som på handlingstidspunktet på grunn av uvitenhet om rettsregler er ukjent med at handlingen er ulovlig, straffes når uvitenheten er uaktsom.»
Om rettsuvitenhet er uaktsom, må baseres på en totalvurdering, hvor det avgjørende er om lovbryterens atferd etter forholdene må betegnes som forsvarlig. I denne vurderingen kan både omstendigheter ved lovbryteren og dennes handlemåte, og forhold ved reguleringen, spille inn, jf. Ot.prp.nr.90 (2003–2004) side 429.
Etter Høyesteretts praksis skal det stilles meget strenge krav til aktsomheten, jf. Rt-2012-1316 avsnitt 12. En villfarelse om rettsreglene vil bare «helt unntaksvis» kunne lede til frifinnelse. Det strenge aktsomhetskravet er i forarbeider og rettspraksis begrunnet i hensynet til likebehandling av borgere og i behovet for en effektiv straffelovgivning. Dersom det ble kurant for borgerne å unngå straffansvar ved å holde seg uvitende om lovgivningen, ville dette uthule reglenes tiltenkte preventive virkning jf. Ot.prp.nr.90 (2003-2004) side 236.
Etter rettens oppfatning er det klart at tiltaltes eventuelle rettsuvitenhet om sparkesykkelens rettslige klassifikasjon med den konsekvens dette får for adgangen til å kunne kjøre under ruspåvirkning, ikke kan anses som aktsom. Tvert imot vurderes hans uvitenhet som uaktsom. Hastighetsbegrensninger for elektriske sparkesykler og spørsmålet om hvor fort disse skal kunne kjøre for å være lovlige, har lenge vært et tema i det offentlige ordskiftet. Om tiltalte ikke har fått med seg dette, burde han uansett ha satt seg inn i regelverket knyttet til elektriske sparkesykler da han kjøpte denne. Særlig gjelder dette ettersom tiltalte selv forklarte at han visste at han kjøpte et kjøretøy som ikke var lovlig i Norge. Dette ble han informert om i forbindelse med kjøpet av sparkesykkelen, hvor det eksplisitt fremgikk på forhandlerens nettside at modellen tiltalte kjøpte, var ulovlig. Tiltalte hadde derfor all grunn til å sette seg inn i det aktuelle regelverket knyttet til elektriske sparkesykler. Dersom tiltalte hadde handlet aktsomt og satt seg inn i regelverket, ville han blitt klar over at den aktuelle sparkesykkelen ikke var å anse som en sykkel. Han burde da forstått at sparkesykkelen var en annen type kjøretøy, og satt seg inn i regelverket som da gjaldt. Det er derfor ikke grunnlag for å frita tiltalte for straff i dette tilfellet.
Tiltalte har i det minste opptrådt uaktsomt i relasjon til vegtrafikkloven § 22 første ledd, jf vegtrafikkloven § 31 første ledd, og skal følgelig domfelles i tråd med tiltalens post I.
Når det gjelder post IV, har tiltalte ved sin opptreden unnlatt straks å stanse for politiet til tross for at det var gitt tegn om dette. Tiltalte var klar over at politiet prøvde å stanse ham da han ble forbikjørt av politibilen som var påsatt blålys, men valgte å svinge unna og kjøre bort. Det foreligger ved dette en forsettelig overtredelse av vegtrafikkloven § 31 første ledd, jf. § 10 første ledd.
Det er på det rene at tiltaltes elektriske sparkesykkel ikke var meldt til registrering og var påsatt lovlige kjennemerker.
Det følger av vegtrafikkloven § 17 første ledd at:
«For så vidt ikke annet følger av § 16, må motorvogn eller andre registreringspliktige kjøretøyer ikke brukes uten at de er meldt til registrering og påsatt lovlige kjennemerker og det er utferdiget vognkort»
Retten ser ingen grunn til å tolke betegnelsen «motorvogn» på en annen måte ved anvendelsen av vegtrafikkloven § 17, enn det som ovenfor er redegjort for når det gjelder § 22.
Plikten til å registrere motorvogner er i og for seg fastsatt allerede i vegtrafikkloven § 15, men § 17 første ledd gjelder vilkårene for at det skal være lovlig å bruke motorvognen, jf Bjørn Edvard Engstrøm (red.), Vegtrafikkloven. Lovkommentar, § 17.
Lovlig bruk av tiltaltes sparkesykkel forutsetter altså at den var registrert. Det er ikke omstridt at tiltaltes elektriske sparkesykkel var uregistrert og var uten påsatte lovlige kjennetegn. Tiltaltes bruk av denne var derfor også ulovlig. De objektive vilkår for straff etter vegtrafikkloven § 31 første ledd, jf § 17 første ledd er ved dette oppfylt.
Når det gjelder tiltaltes subjektive skyld, vises det til det som ovenfor er sagt om dette under post I. Tiltaltes subjektive skyld vurderes på samme måte i relasjon til denne tiltaleposten. Det er ikke grunnlag for å frita tiltalte for straffeansvar som følge av rettsvillfarelse. Tiltalte har i det minste opptrådt uaktsomt når det gjelder kravet til registreringsplikt og lovlige kjennemerker som vilkår for at bruken av sparkesykkelen skulle være lovlig, jf vegtrafikkloven § 31 første ledd. Han skal følgelig domfelles i tråd med tiltalens post II.
Tiltalte hadde på tidspunktet den aktuelle kjøringen fant sted, ikke lovlig førerkort. Dette var han klar over og fremkommer også av utskrift fra Autosys.
Det følger av vegtrafikkloven § 24 første ledd at:
«Den som skal føre motorvogn må ha førerett og ha ervervet førerkort der dette kreves.»
Så lenge tiltaltes sparkesykkel faller utenfor de rammer som på gjerningstidspunktet var satt for det som ble ansett som sykkel, er det rettens oppfatning at kjøretøyet også i relasjon til vegtrafikkloven § 24 skal anses som motorvogn. Det legges derfor til grunn at det også gjelder et krav om å ha førerett for å kunne kjøre elektrisk sparkesykkel av den typen tiltalte brukte.
De objektive vilkår for straff etter vegtrafikkloven § 31 første ledd, jf § 24 første ledd er derfor oppfylt.
Når det gjelder tiltaltes subjektive skyld, vises det til det som ovenfor er sagt om dette under post I og II. Tiltaltes subjektive skyld vurderes på samme måte i relasjon til dette forholdet. Det er ikke grunnlag for å frita tiltalte for straffeansvar som følge av rettsvillfarelse. Tiltalte har i det minste opptrådt uaktsomt når det gjelder krav om førerett og førerkort, jf vegtrafikkloven § 31 første ledd, og skal følgelig domfelles i tråd med tiltalens post III.
Til tid og sted som nevnt i tiltalebeslutningens post V, ble politiet bedt om å komme til 7/Eleven i Vågsgaten 33 i Sandnes ettersom det var meldt om bråk der. Tiltalte ble pekt ut som en av de ansvarlige for bråket og politiet tok derfor kontakt med ham. Tiltalte var ikke interessert i å snakke med politiet og ville ikke høre på hva de hadde å si. Til slutt fant politiet det nødvendig å gi ham et pålegg om å holde seg borte fra sentrum. Dette var tiltalte ikke villig til å etterkomme og fortsatte å diskutere og kverulere med politiet. Til slutt bestemte politibetjent B som hadde gitt tiltalte nevnte pålegg, at politiet skulle kjøre tiltalte hjem og bort fra sentrum i stedet for å kjøre ham til arresten. Da tiltalte ble sluppet ut av politibilen i nærheten av hjemmet sitt, ropte han etter de to polititjenestemennene som hadde kjørt ham: «fuck dere». Henvendt til politibetjent B sa han deretter: «håper du blir påkjørt i kveld din jævla....».
Ved bevisvurderingen har retten tatt utgangspunkt i tiltaltes forklaring. Han har erkjent at han var i Sandnes sentrum denne kvelden, og han har forklart at han husker at han ble kjørt hjem av politiet. Tiltalte har imidlertid benektet at han på noe tidspunkt kom med ukvemsord rettet mot de to politibetjentene som kjørte ham hjem.
Retten tror ikke på tiltalte. Ved bevisvurderingen har retten lagt avgjørende vekt på vitneforklaringen fra politibetjent B. Retten har ingen grunn til å tro at han skal ha kommet på eller diktet opp at tiltalte kom med utsagn som gjengitt over. Politibetjent B sa at han ikke fikk med seg det siste ordet i setningen hvor tiltalte sa at «håper at du blir påkjørt i kveld din jævla...». B viste til at tiltalte var vei bort da han kom med utsagnet og at han snøvlet. Det tiltalte sa avslutningsvis var derfor utydelig. At B ikke fikk med seg dette, etablerer ikke rimelig tvil om forklaringen hans, heller ikke om hans gjengivelse av hva tiltalte sa til politibetjentene denne kvelden.
Tiltalte har ved å opptre som beskrevet ved skjellsord eller annen utilbørlig atferd forulempet en offentlig tjenestemann på grunn av utføringen av tjenesten. Tiltalte var klar over at det var politibetjenter han hadde med å gjøre, og han visste hva han sa til dem. Det foreligger ved dette en forsettlig overtredelse av straffeloven § 156 annet ledd. Tiltalte skal domfelles i overenstemmelse med post V.
Tiltalte skal svare for ved uten gyldig førerkort å ha ført en uregistrert motorvogn under ruspåvirkning med en påvirkningsgrad tilsvarende over 1,2 i alkoholpromille, jf vegtrafikkloven § 31 første ledd, jf § 22 første ledd, § 24 første ledd og § 17 første ledd. I tillegg unnlot han å stoppe for politikontroll, jf vegtrafikkloven § 31 første ledd, jf §10 første ledd, og han har også overtrådt straffeloven § 156 annet ledd. Straffen skal utmåles i medhold av straffeloven § 79 bokstav a.
Tiltalte er tidligere domfelt, siste gang ved Jæren tingretts dom av 16.04.2015. Han har også fått en rekke forelegg, siste gang ved forelegg av 04.09.2017.
Det er tiltaltes kjøring i ruspåvirket tilstand som er mest alvorlig og derfor bærende for straffen. Etter vegtrafikkloven § 31 annet ledd bokstav c) skal straffen ved promille over 1,2 som regel være bot og ubetinget fengsel. Det følger av lovens forarbeider at ved første gangs overtredelse, bør den ubetingede fengselsstraffen variere mellom 21 og 36 dager. Aktor har tatt utgangspunkt i dette ved sin straffepåstand.
Forsvarer har imidlertid anført at særtrekkene ved kjøring med elektrisk sparkesykkel tilsier at reaksjonsfastsettelsen må baseres på alminnelige straffutmålingsprinsippet istedenfor at det tas utgangspunkt i normeringen som er gjort i vegtrafikkloven § 31. Det er i den forbindelse vist til den såkalte Segway-dommen, jf. HR-2016-2228-A avsnitt 33.
Det foreligger ikke rettspraksis fra Høyesterett hvor det konkret er tatt stilling til straffeutmålingen for elektriske sparkesykler som i henhold til kjøretøyforskriften § 2-5 nr 12 slik den lød på gjerningstidspunktet i denne saken, skal karakteriseres som motorvogn. Retten har derfor sett hen til LH-2018-112691 som etter rettens oppfatning har overføringsverdi til vår sak. I saken som ble pådømt av Hålogaland lagmannsrett var det tale om domfellelse for kjøring i ruspåvirket tilstand ved bruk av elektrisk sykkel som på grunnlag av sykkelens batterikapasitet og ytelsesevne, ble vurdert som motorvogn i henhold til vegtrafikkloven § 2. Lagmannsretten tok ved straffeutmålingen utgangspunkt i normeringen som følger av vegtrafikkloven § 31, men justerte straffen som følge av kjøretøyets art. Domfelte i nevnte sak kjørte med en alkoholpromille på over 2. Lagmannsretten uttalte at:
 «... kjøretøyets art, graden av tiltaltes skyld, at kjøringen skjedde på ei strekning av 2 km. og delvis i sentrumsnært området, vil utgangspunktet for straffen være fengsel i ca. 24-28 dager.»
Etter at det ble gjort fradrag for formildende forhold, ble straffen satt til fengsel i 18 dager.
Under henvisning til ovenfor nevnte lagmannsrettsdom, legger retten til grunn at straffen i dette tilfellet skal ta utgangspunkt i normeringen i vegtrafikkloven § 31, justert for de konkrete forhold i denne saken, herunder kjøretøyets karakter.
Kjøringen fant i dette tilfellet sted i et sentrumsnært område hvor det var mye trafikk ute på veien. Det er ikke opplyst at det oppstod noen konkrete trafikkfarlige situasjoner, utover at tiltalte selv falt og slo seg som følge av at han ikke stanset for politiets kontroll. Selv om det ikke oppstod konkrete farer, var kjøringen likevel risikabel. Det vises særlig til tiltaltes høye promille, i kombinasjon med at han tidvis også kjørte fort. Generelt er det forbundet et stort farepotensiale ved kjøring i ruspåvirket tilstand med elektrisk sparkesykkel av typen tiltalte brukte. Sterke allmennpreventive hensyn gjør seg derfor gjeldende og taler for en streng reaksjon.
I dette tilfellet er det også skjerpende at tiltalte ikke stoppet for politiet, noe som ledet til at politiet måtte oppta jakten på ham i et trafikkert trafikkbilde.
Som et utgangspunkt er det derfor etter dette rettens oppfatning at forholdet i post I kvalifiserer til en kortere ubetinget fengselsstraff. Kjøretøyets art må imidlertid få betydning for straffens lengde, idet det må legges til grunn at farepotensialet ved bruk av elektrisk sparkesykkel er lavere enn hvor det er tale om kjøring med bil og tilsvarende motoriserte kjøretøy. Retten bemerker også at tiltalte i vår sak hadde en lavere promille enn det som var tilfellet i lagmannsrettens sak. Etter rettens oppfatning ville passende straff for post I isolert sett, vært fengsel i om lag 21 dager.
Når det gjelder de øvrige forholdene i tiltalebeslutningen, er dette bøteforhold. Alle disse forholdene skal vektlegges i skjerpende retning ved straffeutmålingen.
Før det justeres for formildende hensyn, ville fengsel i om lag 21-24 dager som utgangspunkt vært en passende reaksjon.
Tiltalte har erkjent straffeskyld for post I, men forklart at han ikke visste at det eksisterte promillegrenser for bruk av elektriske sparkesykler. Forsvarer har derfor lagt ned påstand om frifinnelse på dette punkt. Når tiltaltes forklaring ses i sammenheng med de øvrige bevisene i saken, har det hatt liten prosessøkonomisk betydning at han ikke har benektet at han kjørte den elektriske sparkesykkelen og at han i forkant av kjøringen hadde inntatt rusmidler. Hans erkjennelse tillegges derfor begrenset vekt i formidlende retning.
Det skal imidlertid gjøres et fradrag i straffen som følge av at saksbehandlingstiden i denne saken har vært unødvendig lang. Handlingen som ligger til grunn for forholdene i post I – IV, ble begått i oktober i fjor. Etter det opplyste var forholdene ferdig etterforsket i november 2021. Tiltalte pådro seg et nytt forhold i april i år, og saksbehandlingstiden må også ses i lys av dette. Tiltalebeslutning ble imidlertid først tatt ut 22.09.2022. Tidsbruken fremstår som unødvendig lang. Det er opplyst at forholdet i post V var ferdig etterforsket kort tid etter at overtredelsen ble begått. Samlet sett begrunner tidsbruken et kortere fradrag i straffen, jf HR-2016-225-S.
Etter en samlet vurdering er retten kommet til at straffen passende kan settes til fengsel i 18 dager.
Det skal også utmåles en bot for tiltaltes kjøring i ruspåvirket tilstand. Ved fastsettelse av botens størrelse tar retten utgangspunkt i at den bør fastsettes til 1 1⁄2 ganger tiltaltes brutto månedsinntekt. Dette er i tråd med vanlig praksis ved kjøring i påvirket tilstand, og retten kan ikke se at det er grunn til å fravike denne praksisen i denne saken. Også her gjør de allmennpreventive hensyn seg sterkt gjeldende.
Tiltalte har fast jobb og har opplyst at han har en årlig bruttolønn på kroner 540 000. Han har forklart at han både har huslån og billån, i tillegg til noe forbruksgjeld. Til tross for at tiltalte har gjeldsbyrde, legger retten til grunn at han har en relativt høy inntekt. Retten har kommet til at boten passende kan settes til 65 000 kroner, subsidiært fengsel i 15 dager.
Aktor har påstått inndragning av den elektriske sparkesykkelen.
Etter straffeloven § 69 første ledd bokstav b kan ting som har vært gjenstand for en straffbar handling, inndras. Det er ikke tvilsomt at sparkesykkelen har vært «gjenstand» for en straffbar handling.
Ved avgjørelsen av om inndragning skal foretas og hvilket omfang inndragningen skal ha, skal det særlig legges vekt på om inndragning er påkrevd av hensyn til en effektiv håndheving av straffebudet, og om den er forholdsmessig. Når forholdsmessigheten vurderes, skal det blant annet legges vekt på andre reaksjoner som ilegges, og konsekvensene for den som inndragningen rettes mot, jf. straffeloven § 69 tredje ledd. Bestemmelsen legger opp til en bred helhetsvurdering av kryssende interesser, jf. HR-2021-2249-A avsnitt 21.
Etter rettens syn er inndragning av sparkesykkelen nødvendig ut fra formålet med bestemmelsene i vegtrafikkloven. Ved den avveiningen som skal foretas mellom konsekvensene for tiltalte og den offentlige interessen som taler for inndragning og en effektiv håndheving av straffebudene, må hensynet til tiltalte vike. Retten finner ikke at inndragning er uforholdsmessig, heller ikke når det ses hen til straffereaksjonen og sperrefrist for erverv av førerett som i dømmes.
Retten gir etter dette dom for inndragning av tiltaltes sparkesykkel.
Tiltalte har ikke førerkort. Det følger av vegtrafikkloven § 24 a annet ledd at:
 «Blir en som ikke har førerett ilagt straff for en overtredelse som ville ha ført til tap av retten til å føre motorvogn for en viss minstetid eller for alltid etter tvingende regler i eller i medhold av § 33, skal det i samme dom eller forelegg fastsettes en sperrefrist for å gi førerett til vedkommende. (...).»
Domfellelse for blant annet overtredelse av vegtrafikkloven § 22 første ledd, begrunner i dette tilfellet at det idømmes sperrefrist for erverv av førerett. Det vises til hensynet til trafikksikkerheten og til allmenne hensyn.Sperrefristen skal ikke settes kortere enn perioden for tap av førerett som skulle vært fastsatt etter § 33 om tiltalte hadde førerkort, jf. vegtrafikkloven § 24 a andre ledd andre punktum og tapsforskriften § 4-1. I tapsforskriften § 3-2 nr. 3 andre ledd fremgår at ved beruselsesgrad tilsvarende over 1,2 i alkoholpromille, skal tap av førerretten fastsettes for minst 2 år. Det fremkommer imidlertid av tapsforskriften § 3-12 at hvor det er tale om straff for føring av moped eller liten elektrisk motorvogn i påvirket tilstand, skal det i formildende retning legges vekt på at føringen fant sted med nevnte type kjøretøy. Et slikt synspunkt må etter rettens oppfatning også gjøre seg gjeldende hvor det er tale om straff for føring av elektrisk sparkesykkel i ruspåvirket tilstand. Selv om tiltaltes sparkesykkel klassifiseres som motorvogn, hadde den likevel et langt lavere skadepotensiale enn for eksempel en personbil eller en motorsykkel. Retten gjør derfor et fradrag i perioden for sperrefristen på seks måneder.
Etter rettens oppfatning foreligger det i medhold av tapsforskriften § 1-3 ikke andre forhold som begrunner en ytterligere reduksjon i perioden for sperrefristen som nå skal idømmes.
Tiltalte idømmes etter dette en sperrefrist for erverv av førerett på 18 måneder regnet fra gjerningstidspunktet, jf tapsforskriften § 1-4.
Det følger av straffeprosessloven § 436 at den som domfelles i en straffesak som hovedregel skal pålegges å erstatte staten nødvendige saksomkostninger. Det foreligger ikke forhold ved tiltalte eller saken som begrunner unntak fra dette. Tiltalte dømmes derfor til å betale saksomkostninger som passende settes til 3 000 kroner.
Dommen er enstemmig.
DOMSSLUTNING
 til fengsel i 18 – atten – dager, jf straffeloven § 79 bokstav a. Han dømmes også til å betale en bot på kroner 65 000 – sekstifemtusen -, subsidiært fengsel i 15 – femten – dager.
Retten har ved vurderingen av sakens beviser, lagt til grunn at all rimelig og fornuftig tvil skal komme tiltalte til gode.
Tiltalte hadde den 29.10.2021 røykt hasj. På formiddagen den 30.10.2021 drakk han to halvlitere med øl. Til tid og sted som nevnt i post I førte han deretter en elektrisk sparkesykkel. Sparkesykkelen var 21 cm lang og kunne oppnå en hastighet av minst 54 km/t. Det var mye trafikk i området.
Tiltalte hadde på seg en stor hjelm og hørte på musikk fra øreproppene mens han kjørte.
På kjøreturen passerte tiltalte blant annet politihuset på Sandnes. Politibetjent C som stod utenfor politihuset med sin makker, så tiltalte passere forbi og reagerte på at han holdt en høy hastighet. Politiet besluttet derfor at tiltalte måtte stanses for nærmere kontroll av kjøretøyet. Politibetjent C kjørte sammen med sin makker en sivil tjenestebil denne dagen. I tillegg var det også en ytterligere kollega på stedet som kjørte en av politiets uniformerte motorsykler.
Begge kjøretøyene la seg etter tiltalte. Politibetjent C satte på blålys på politibilen. Politibilen tok tiltalte igjen i Austråttbakken. Politibetjent C kjørte bilen opp foran tiltalte med blålysene på. Makkeren til politibetjent C hoppet ut av bilen og sprang mot tiltalte for å prøve å stanse ham. Både politibetjent C og hans makker hadde på seg uniform. Tiltalte svingte unna politimannen som prøvde å stanse ham og økte hastigheten på sparkesykkelen slik at han unnslapp.
Politibetjent C satte da på sirener på politibilen og kjørte etter tiltalte. På toppen av Austråttbakken kjørte tiltalte inn på en vei inn mot et boligfelt hvor ordinære biler ikke hadde adgang. Politibetjent C klarte derfor ikke lenger å kjøre etter ham. Hans kollega på motorsykkel fulgte imidlertid etter tiltalte.
Politibetjent C snudde og kjørte tilbake samme vei. Da han var kommet utenfor politistasjonen igjen, så han at tiltalte kom kjørende mot dem. Politibetjent C satte da politibilen på tvers i veibanen i et forsøk på å stanse tiltalte. Etter at bilen var satt i en slik posisjon, åpnet makkeren til politibetjent C straks bildøren for å gå ut for på nytt å prøve å stanse tiltalte. Akkurat da politibetjenten åpnet bildøren, kom tiltalte kjørende rett mot politibilen. For at tiltalte ikke skulle kjøre rett i bildøren, trakk politibetjenten døren til seg igjen, og tiltalte passerte. Deretter hørte politibetjent C noen skrapelyder, og i bilspeilet så han at tiltalte hadde falt og lå på bakken. Tiltalte prøvde umiddelbart å komme seg på beina igjen for å få tak i sparkesykkelen som lå veltet et lite stykke unna der tiltalte selv lå. På dette tidspunktet klarte politiet å få kontroll på tiltalte og han ble påsatt håndjern. I fallet fikk tiltalte noen mindre skrubbsår på knærne.
Tiltalte ble deretter kjørt til legevakten for blodprøvetaking. Analyseresultatet fra blodprøven viste at han under kjøringen var påvirket av alkohol og THC tilvarende over 1,2 i promille.
Tiltalte har ikke nektet for at han kjørte den aktuelle el-sparkesykkelen til tid og sted som nevnt i tiltalebeslutningen. Han har heller ikke bestridt at han var påvirket av både alkohol og THC, slik analyseresultatet fra blodprøven viser. Tiltalte var også klar over at den aktuelle sparkesykkelen kunne oppnå en langt høyere hastighet enn 20 km/t, og viste i sin forklaring til at det ved bestilling av sparkesykkelen hadde blitt opplyst at denne kunne oppnå en hastighet på mellom 24-80 km/t. Tiltaltes erkjennelse av nevnte forhold, underbygges av informasjon om den aktuelle type el-sparkesykkel hentet fra forhandlerens nettside. Tiltaltes påvirkningsgrad underbygges av fremlagt analyseresultat fra blodprøven som ble tatt av ham kort tid etter at kjøringen fant sted.
Det anses med dette bevist utover enhver rimelig og fornuftig tvil at tiltalte har forholdt seg som beskrevet i post I.
Når det gjelder politiets forsøk på å stanse ham denne dagen, har imidlertid tiltalte forklart at han kjørte med en stor hjelm som sammen med at han hørte på musikk, gjorde at han verken så eller hørte blålys og sirener fra den sivile politibilen. Han har derfor forklart at han ikke fikk med seg at politiet prøvde å stanse ham, og videre vist til at han da han var kommet tilbake til veien utenfor politistasjonen, ble han møtt av politibilen som kjørte rett mot ham og traff ham i siden slik at han falt. Tiltalte mener det er merker på politibilen i fronten fremme på bilens høyre side som skriver seg fra den anførte påkjørselen. Retten fester ikke lit til tiltaltes forklaring på dette punkt.
Ved bevisvurderingen har retten lagt avgjørende vekt på politibetjent C sin forklaring. C forklarte at da politibilen først hadde klart å ta igjen tiltalte i Austråttbakken, kjørte han forbi tiltalte og stoppet bilen foran ham. Bilen som da var påsatt blålys, stod da rett foran tiltalte i hans umiddelbare synsretning. Da tiltalte svingte unna og satte opp hastigheten, satte politibetjent C også sirener på bilen. C forklarte at disse sirene er meget kraftige. Da tiltalte svingte inn i boligfeltet, ble tiltalte deretter forfulgt at politiets motorsykkel.
Politibetjent C sin forklaring var detaljert og nøktern, og retten har ingen grunn til å trekke denne i tvil. Basert på C sin forklaring legger retten til grunn at tiltalte i alle fall da politibilen tok ham igjen i Austråttbanen og kjørte opp foran ham, ble klar over at politiet forsøkte å stanse ham. Videre legger retten under henvisning til C sin forklaring til grunn, at det ikke på noe tidspunkt var et sammenstøt mellom politibilen og tiltalte. Politibetjent C avviste også at politibilen hadde fått merker i fronten fremme som følge av kjøringen denne dagen. Retten legger til grunn at tiltalte falt fordi han mistet balansen da han forsøkte å passere politibilen som stod på tvers i veibanen utenfor politihuset. I lys av dette er det også bevist utover enhver rimelig og fornuftig tvil at tiltalte har opptrådt som beskrevet i tiltalens post IV.
Det følger av vegtrafikkloven § 22 første ledd at «Ingen må føre motorvogn når han er påvirket av alkohol eller annet berusende eller bedøvende middel.»
Tiltalte har kjørt en elektrisk sparkesykkel som etter undersøkelser hos Statens vegvesen, viste at kunne oppnå en hastighet på minst 54 km/t. Under samme kontroll ble sparkesykkelen også målt til å være 21 cm lang.
Etter kjøretøyforskriften § 2-5 nr. 12, slik denne bestemmelsen lød på gjerningstidspunktet, og forskrift om krav til sykkel § 2, ville elektriske sparkesykler være å anse som en sykkel – og ikke motorvogn – forutsatt at disse oppfylte angitte krav til hastighet, vekt og størrelse. Bestemmelsen i kjøretøyforskriften § 2-5 nr. 12 lød på gjerningstidspunktet slik:
 «Som sykkel regnes også elektrisk drevet kjøretøy for transport av én person, som har en maksimal konstruktiv hastighet på 20 km/t, veier maksimalt 70 kg inklusive batteri og ikke er bredere enn 85 cm eller lengre enn 120 cm. Kjøretøy uten selvbalanserende teknologi tillates ikke å ha sitteinnretning. Kjøretøy som nevnt i dette ledd anses ikke som motorvogn etter vegtrafikkloven § 2.»
Tiltaltes elektriske sparkesykkel hadde en lengde som overskred lovlig grense, i tillegg til at den kunne oppnå en langt høyere hastighet enn grensen på 20 km/t. Sparkesykkelen faller derfor utenfor forskriftenes definisjon av «sykkel».
Vegtrafikklovens § 2 andre ledd inneholder en legaldefinisjon av «kjøretøy» og «motorvogn». Bestemmelsen lyder slik:
«Med kjøretøy forstås innretning som er bestemt til å kjøre på bakken uten skinner. Med motorvogn forstås kjøretøy som blir drevet fram med motor.»
Den elektriske sparkesykkelen som tiltalte benyttet, omfattes av ordlyden i motorvogndefinisjonen. Den er en innretning som er bestemt til å kjøre på bakken uten skinner drevet frem med elektrisk motor.
Lovgiver har bevisst valgt en vid definisjon av hva som skal anses som motorvogn, jf. HR-2016-2228-A avsnitt 22. En elektrisk sparkesykkel med de egenskaper som sparkesykkelen i denne saken har, særlig at den kan føres i høy hastighet, gjør at den er farlig både for føreren og for andre som befinner seg i og ved veibanen. Retten kan derfor ikke se at det er grunnlag for å tolke uttrykket «motorvogn» i vegtrafikkloven § 22 innskrenkende, slik at den elektriske sparkesykkelen som ble benyttet, likevel ikke rammes av bestemmelsen.
Når det gjelder tiltaltes påvirkningsgrad, viste blodprøver tatt av ham kort tid etter kjøringen fant sted at han var påvirket av alkohol og THC tilsvarende over 1,2 i promille.
De objektive vilkårene for straff etter vegtrafikkloven § 31 første ledd, jf. § 22 første ledd er etter dette oppfylt.
Når det gjelder den subjektive skyld med hensyn til post I, har tiltalte forklart at han ikke var klar over at det var straffbart å kjøre sparkesykkelen under ruspåvirkning. Hans forsvarer har anført tiltalte må frifinnes som følge av rettsuvitenhet.
Straffeloven § 26 om rettsuvitenhet lyder slik:
«Den som på handlingstidspunktet på grunn av uvitenhet om rettsregler er ukjent med at handlingen er ulovlig, straffes når uvitenheten er uaktsom.»
Om rettsuvitenhet er uaktsom, må baseres på en totalvurdering, hvor det avgjørende er om lovbryterens atferd etter forholdene må betegnes som forsvarlig. I denne vurderingen kan både omstendigheter ved lovbryteren og dennes handlemåte, og forhold ved reguleringen, spille inn, jf. Ot.prp.nr.90 (2003–2004) side 429.
Etter Høyesteretts praksis skal det stilles meget strenge krav til aktsomheten, jf. Rt-2012-1316 avsnitt 12. En villfarelse om rettsreglene vil bare «helt unntaksvis» kunne lede til frifinnelse. Det strenge aktsomhetskravet er i forarbeider og rettspraksis begrunnet i hensynet til likebehandling av borgere og i behovet for en effektiv straffelovgivning. Dersom det ble kurant for borgerne å unngå straffansvar ved å holde seg uvitende om lovgivningen, ville dette uthule reglenes tiltenkte preventive virkning jf. Ot.prp.nr.90 (2003-2004) side 236.
Etter rettens oppfatning er det klart at tiltaltes eventuelle rettsuvitenhet om sparkesykkelens rettslige klassifikasjon med den konsekvens dette får for adgangen til å kunne kjøre under ruspåvirkning, ikke kan anses som aktsom. Tvert imot vurderes hans uvitenhet som uaktsom. Hastighetsbegrensninger for elektriske sparkesykler og spørsmålet om hvor fort disse skal kunne kjøre for å være lovlige, har lenge vært et tema i det offentlige ordskiftet. Om tiltalte ikke har fått med seg dette, burde han uansett ha satt seg inn i regelverket knyttet til elektriske sparkesykler da han kjøpte denne. Særlig gjelder dette ettersom tiltalte selv forklarte at han visste at han kjøpte et kjøretøy som ikke var lovlig i Norge. Dette ble han informert om i forbindelse med kjøpet av sparkesykkelen, hvor det eksplisitt fremgikk på forhandlerens nettside at modellen tiltalte kjøpte, var ulovlig. Tiltalte hadde derfor all grunn til å sette seg inn i det aktuelle regelverket knyttet til elektriske sparkesykler. Dersom tiltalte hadde handlet aktsomt og satt seg inn i regelverket, ville han blitt klar over at den aktuelle sparkesykkelen ikke var å anse som en sykkel. Han burde da forstått at sparkesykkelen var en annen type kjøretøy, og satt seg inn i regelverket som da gjaldt. Det er derfor ikke grunnlag for å frita tiltalte for straff i dette tilfellet.
Tiltalte har i det minste opptrådt uaktsomt i relasjon til vegtrafikkloven § 22 første ledd, jf vegtrafikkloven § 31 første ledd, og skal følgelig domfelles i tråd med tiltalens post I.
Når det gjelder post IV, har tiltalte ved sin opptreden unnlatt straks å stanse for politiet til tross for at det var gitt tegn om dette. Tiltalte var klar over at politiet prøvde å stanse ham da han ble forbikjørt av politibilen som var påsatt blålys, men valgte å svinge unna og kjøre bort. Det foreligger ved dette en forsettelig overtredelse av vegtrafikkloven § 31 første ledd, jf. § 10 første ledd.
Det er på det rene at tiltaltes elektriske sparkesykkel ikke var meldt til registrering og var påsatt lovlige kjennemerker.
Det følger av vegtrafikkloven § 17 første ledd at:
«For så vidt ikke annet følger av § 16, må motorvogn eller andre registreringspliktige kjøretøyer ikke brukes uten at de er meldt til registrering og påsatt lovlige kjennemerker og det er utferdiget vognkort»
Retten ser ingen grunn til å tolke betegnelsen «motorvogn» på en annen måte ved anvendelsen av vegtrafikkloven § 17, enn det som ovenfor er redegjort for når det gjelder § 22.
Plikten til å registrere motorvogner er i og for seg fastsatt allerede i vegtrafikkloven § 15, men § 17 første ledd gjelder vilkårene for at det skal være lovlig å bruke motorvognen, jf Bjørn Edvard Engstrøm (red.), Vegtrafikkloven. Lovkommentar, § 17.
Lovlig bruk av tiltaltes sparkesykkel forutsetter altså at den var registrert. Det er ikke omstridt at tiltaltes elektriske sparkesykkel var uregistrert og var uten påsatte lovlige kjennetegn. Tiltaltes bruk av denne var derfor også ulovlig. De objektive vilkår for straff etter vegtrafikkloven § 31 første ledd, jf § 17 første ledd er ved dette oppfylt.
Når det gjelder tiltaltes subjektive skyld, vises det til det som ovenfor er sagt om dette under post I. Tiltaltes subjektive skyld vurderes på samme måte i relasjon til denne tiltaleposten. Det er ikke grunnlag for å frita tiltalte for straffeansvar som følge av rettsvillfarelse. Tiltalte har i det minste opptrådt uaktsomt når det gjelder kravet til registreringsplikt og lovlige kjennemerker som vilkår for at bruken av sparkesykkelen skulle være lovlig, jf vegtrafikkloven § 31 første ledd. Han skal følgelig domfelles i tråd med tiltalens post II.
Tiltalte hadde på tidspunktet den aktuelle kjøringen fant sted, ikke lovlig førerkort. Dette var han klar over og fremkommer også av utskrift fra Autosys.
Det følger av vegtrafikkloven § 24 første ledd at:
«Den som skal føre motorvogn må ha førerett og ha ervervet førerkort der dette kreves.»
Så lenge tiltaltes sparkesykkel faller utenfor de rammer som på gjerningstidspunktet var satt for det som ble ansett som sykkel, er det rettens oppfatning at kjøretøyet også i relasjon til vegtrafikkloven § 24 skal anses som motorvogn. Det legges derfor til grunn at det også gjelder et krav om å ha førerett for å kunne kjøre elektrisk sparkesykkel av den typen tiltalte brukte.
De objektive vilkår for straff etter vegtrafikkloven § 31 første ledd, jf § 24 første ledd er derfor oppfylt.
Når det gjelder tiltaltes subjektive skyld, vises det til det som ovenfor er sagt om dette under post I og II. Tiltaltes subjektive skyld vurderes på samme måte i relasjon til dette forholdet. Det er ikke grunnlag for å frita tiltalte for straffeansvar som følge av rettsvillfarelse. Tiltalte har i det minste opptrådt uaktsomt når det gjelder krav om førerett og førerkort, jf vegtrafikkloven § 31 første ledd, og skal følgelig domfelles i tråd med tiltalens post III.
Til tid og sted som nevnt i tiltalebeslutningens post V, ble politiet bedt om å komme til 7/Eleven i Vågsgaten 33 i Sandnes ettersom det var meldt om bråk der. Tiltalte ble pekt ut som en av de ansvarlige for bråket og politiet tok derfor kontakt med ham. Tiltalte var ikke interessert i å snakke med politiet og ville ikke høre på hva de hadde å si. Til slutt fant politiet det nødvendig å gi ham et pålegg om å holde seg borte fra sentrum. Dette var tiltalte ikke villig til å etterkomme og fortsatte å diskutere og kverulere med politiet. Til slutt bestemte politibetjent B som hadde gitt tiltalte nevnte pålegg, at politiet skulle kjøre tiltalte hjem og bort fra sentrum i stedet for å kjøre ham til arresten. Da tiltalte ble sluppet ut av politibilen i nærheten av hjemmet sitt, ropte han etter de to polititjenestemennene som hadde kjørt ham: «fuck dere». Henvendt til politibetjent B sa han deretter: «håper du blir påkjørt i kveld din jævla....».
Ved bevisvurderingen har retten tatt utgangspunkt i tiltaltes forklaring. Han har erkjent at han var i Sandnes sentrum denne kvelden, og han har forklart at han husker at han ble kjørt hjem av politiet. Tiltalte har imidlertid benektet at han på noe tidspunkt kom med ukvemsord rettet mot de to politibetjentene som kjørte ham hjem.
Retten tror ikke på tiltalte. Ved bevisvurderingen har retten lagt avgjørende vekt på vitneforklaringen fra politibetjent B. Retten har ingen grunn til å tro at han skal ha kommet på eller diktet opp at tiltalte kom med utsagn som gjengitt over. Politibetjent B sa at han ikke fikk med seg det siste ordet i setningen hvor tiltalte sa at «håper at du blir påkjørt i kveld din jævla...». B viste til at tiltalte var vei bort da han kom med utsagnet og at han snøvlet. Det tiltalte sa avslutningsvis var derfor utydelig. At B ikke fikk med seg dette, etablerer ikke rimelig tvil om forklaringen hans, heller ikke om hans gjengivelse av hva tiltalte sa til politibetjentene denne kvelden.
Tiltalte har ved å opptre som beskrevet ved skjellsord eller annen utilbørlig atferd forulempet en offentlig tjenestemann på grunn av utføringen av tjenesten. Tiltalte var klar over at det var politibetjenter han hadde med å gjøre, og han visste hva han sa til dem. Det foreligger ved dette en forsettlig overtredelse av straffeloven § 156 annet ledd. Tiltalte skal domfelles i overenstemmelse med post V.
Tiltalte skal svare for ved uten gyldig førerkort å ha ført en uregistrert motorvogn under ruspåvirkning med en påvirkningsgrad tilsvarende over 1,2 i alkoholpromille, jf vegtrafikkloven § 31 første ledd, jf § 22 første ledd, § 24 første ledd og § 17 første ledd. I tillegg unnlot han å stoppe for politikontroll, jf vegtrafikkloven § 31 første ledd, jf §10 første ledd, og han har også overtrådt straffeloven § 156 annet ledd. Straffen skal utmåles i medhold av straffeloven § 79 bokstav a.
Tiltalte er tidligere domfelt, siste gang ved Jæren tingretts dom av 16.04.2015. Han har også fått en rekke forelegg, siste gang ved forelegg av 04.09.2017.
Det er tiltaltes kjøring i ruspåvirket tilstand som er mest alvorlig og derfor bærende for straffen. Etter vegtrafikkloven § 31 annet ledd bokstav c) skal straffen ved promille over 1,2 som regel være bot og ubetinget fengsel. Det følger av lovens forarbeider at ved første gangs overtredelse, bør den ubetingede fengselsstraffen variere mellom 21 og 36 dager. Aktor har tatt utgangspunkt i dette ved sin straffepåstand.
Forsvarer har imidlertid anført at særtrekkene ved kjøring med elektrisk sparkesykkel tilsier at reaksjonsfastsettelsen må baseres på alminnelige straffutmålingsprinsippet istedenfor at det tas utgangspunkt i normeringen som er gjort i vegtrafikkloven § 31. Det er i den forbindelse vist til den såkalte Segway-dommen, jf. HR-2016-2228-A avsnitt 33.
Det foreligger ikke rettspraksis fra Høyesterett hvor det konkret er tatt stilling til straffeutmålingen for elektriske sparkesykler som i henhold til kjøretøyforskriften § 2-5 nr 12 slik den lød på gjerningstidspunktet i denne saken, skal karakteriseres som motorvogn. Retten har derfor sett hen til LH-2018-112691 som etter rettens oppfatning har overføringsverdi til vår sak. I saken som ble pådømt av Hålogaland lagmannsrett var det tale om domfellelse for kjøring i ruspåvirket tilstand ved bruk av elektrisk sykkel som på grunnlag av sykkelens batterikapasitet og ytelsesevne, ble vurdert som motorvogn i henhold til vegtrafikkloven § 2. Lagmannsretten tok ved straffeutmålingen utgangspunkt i normeringen som følger av vegtrafikkloven § 31, men justerte straffen som følge av kjøretøyets art. Domfelte i nevnte sak kjørte med en alkoholpromille på over 2. Lagmannsretten uttalte at:
 «... kjøretøyets art, graden av tiltaltes skyld, at kjøringen skjedde på ei strekning av 2 km. og delvis i sentrumsnært området, vil utgangspunktet for straffen være fengsel i ca. 24-28 dager.»
Etter at det ble gjort fradrag for formildende forhold, ble straffen satt til fengsel i 18 dager.
Under henvisning til ovenfor nevnte lagmannsrettsdom, legger retten til grunn at straffen i dette tilfellet skal ta utgangspunkt i normeringen i vegtrafikkloven § 31, justert for de konkrete forhold i denne saken, herunder kjøretøyets karakter.
Kjøringen fant i dette tilfellet sted i et sentrumsnært område hvor det var mye trafikk ute på veien. Det er ikke opplyst at det oppstod noen konkrete trafikkfarlige situasjoner, utover at tiltalte selv falt og slo seg som følge av at han ikke stanset for politiets kontroll. Selv om det ikke oppstod konkrete farer, var kjøringen likevel risikabel. Det vises særlig til tiltaltes høye promille, i kombinasjon med at han tidvis også kjørte fort. Generelt er det forbundet et stort farepotensiale ved kjøring i ruspåvirket tilstand med elektrisk sparkesykkel av typen tiltalte brukte. Sterke allmennpreventive hensyn gjør seg derfor gjeldende og taler for en streng reaksjon.
I dette tilfellet er det også skjerpende at tiltalte ikke stoppet for politiet, noe som ledet til at politiet måtte oppta jakten på ham i et trafikkert trafikkbilde.
Som et utgangspunkt er det derfor etter dette rettens oppfatning at forholdet i post I kvalifiserer til en kortere ubetinget fengselsstraff. Kjøretøyets art må imidlertid få betydning for straffens lengde, idet det må legges til grunn at farepotensialet ved bruk av elektrisk sparkesykkel er lavere enn hvor det er tale om kjøring med bil og tilsvarende motoriserte kjøretøy. Retten bemerker også at tiltalte i vår sak hadde en lavere promille enn det som var tilfellet i lagmannsrettens sak. Etter rettens oppfatning ville passende straff for post I isolert sett, vært fengsel i om lag 21 dager.
Når det gjelder de øvrige forholdene i tiltalebeslutningen, er dette bøteforhold. Alle disse forholdene skal vektlegges i skjerpende retning ved straffeutmålingen.
Før det justeres for formildende hensyn, ville fengsel i om lag 21-24 dager som utgangspunkt vært en passende reaksjon.
Tiltalte har erkjent straffeskyld for post I, men forklart at han ikke visste at det eksisterte promillegrenser for bruk av elektriske sparkesykler. Forsvarer har derfor lagt ned påstand om frifinnelse på dette punkt. Når tiltaltes forklaring ses i sammenheng med de øvrige bevisene i saken, har det hatt liten prosessøkonomisk betydning at han ikke har benektet at han kjørte den elektriske sparkesykkelen og at han i forkant av kjøringen hadde inntatt rusmidler. Hans erkjennelse tillegges derfor begrenset vekt i formidlende retning.
Det skal imidlertid gjøres et fradrag i straffen som følge av at saksbehandlingstiden i denne saken har vært unødvendig lang. Handlingen som ligger til grunn for forholdene i post I – IV, ble begått i oktober i fjor. Etter det opplyste var forholdene ferdig etterforsket i november 2021. Tiltalte pådro seg et nytt forhold i april i år, og saksbehandlingstiden må også ses i lys av dette. Tiltalebeslutning ble imidlertid først tatt ut 22.09.2022. Tidsbruken fremstår som unødvendig lang. Det er opplyst at forholdet i post V var ferdig etterforsket kort tid etter at overtredelsen ble begått. Samlet sett begrunner tidsbruken et kortere fradrag i straffen, jf HR-2016-225-S.
Etter en samlet vurdering er retten kommet til at straffen passende kan settes til fengsel i 18 dager.
Det skal også utmåles en bot for tiltaltes kjøring i ruspåvirket tilstand. Ved fastsettelse av botens størrelse tar retten utgangspunkt i at den bør fastsettes til 1 1⁄2 ganger tiltaltes brutto månedsinntekt. Dette er i tråd med vanlig praksis ved kjøring i påvirket tilstand, og retten kan ikke se at det er grunn til å fravike denne praksisen i denne saken. Også her gjør de allmennpreventive hensyn seg sterkt gjeldende.
Tiltalte har fast jobb og har opplyst at han har en årlig bruttolønn på kroner 540 000. Han har forklart at han både har huslån og billån, i tillegg til noe forbruksgjeld. Til tross for at tiltalte har gjeldsbyrde, legger retten til grunn at han har en relativt høy inntekt. Retten har kommet til at boten passende kan settes til 65 000 kroner, subsidiært fengsel i 15 dager.
Aktor har påstått inndragning av den elektriske sparkesykkelen.
Etter straffeloven § 69 første ledd bokstav b kan ting som har vært gjenstand for en straffbar handling, inndras. Det er ikke tvilsomt at sparkesykkelen har vært «gjenstand» for en straffbar handling.
Ved avgjørelsen av om inndragning skal foretas og hvilket omfang inndragningen skal ha, skal det særlig legges vekt på om inndragning er påkrevd av hensyn til en effektiv håndheving av straffebudet, og om den er forholdsmessig. Når forholdsmessigheten vurderes, skal det blant annet legges vekt på andre reaksjoner som ilegges, og konsekvensene for den som inndragningen rettes mot, jf. straffeloven § 69 tredje ledd. Bestemmelsen legger opp til en bred helhetsvurdering av kryssende interesser, jf. HR-2021-2249-A avsnitt 21.
Etter rettens syn er inndragning av sparkesykkelen nødvendig ut fra formålet med bestemmelsene i vegtrafikkloven. Ved den avveiningen som skal foretas mellom konsekvensene for tiltalte og den offentlige interessen som taler for inndragning og en effektiv håndheving av straffebudene, må hensynet til tiltalte vike. Retten finner ikke at inndragning er uforholdsmessig, heller ikke når det ses hen til straffereaksjonen og sperrefrist for erverv av førerett som i dømmes.
Retten gir etter dette dom for inndragning av tiltaltes sparkesykkel.
Tiltalte har ikke førerkort. Det følger av vegtrafikkloven § 24 a annet ledd at:
 «Blir en som ikke har førerett ilagt straff for en overtredelse som ville ha ført til tap av retten til å føre motorvogn for en viss minstetid eller for alltid etter tvingende regler i eller i medhold av § 33, skal det i samme dom eller forelegg fastsettes en sperrefrist for å gi førerett til vedkommende. (...).»
Domfellelse for blant annet overtredelse av vegtrafikkloven § 22 første ledd, begrunner i dette tilfellet at det idømmes sperrefrist for erverv av førerett. Det vises til hensynet til trafikksikkerheten og til allmenne hensyn.Sperrefristen skal ikke settes kortere enn perioden for tap av førerett som skulle vært fastsatt etter § 33 om tiltalte hadde førerkort, jf. vegtrafikkloven § 24 a andre ledd andre punktum og tapsforskriften § 4-1. I tapsforskriften § 3-2 nr. 3 andre ledd fremgår at ved beruselsesgrad tilsvarende over 1,2 i alkoholpromille, skal tap av førerretten fastsettes for minst 2 år. Det fremkommer imidlertid av tapsforskriften § 3-12 at hvor det er tale om straff for føring av moped eller liten elektrisk motorvogn i påvirket tilstand, skal det i formildende retning legges vekt på at føringen fant sted med nevnte type kjøretøy. Et slikt synspunkt må etter rettens oppfatning også gjøre seg gjeldende hvor det er tale om straff for føring av elektrisk sparkesykkel i ruspåvirket tilstand. Selv om tiltaltes sparkesykkel klassifiseres som motorvogn, hadde den likevel et langt lavere skadepotensiale enn for eksempel en personbil eller en motorsykkel. Retten gjør derfor et fradrag i perioden for sperrefristen på seks måneder.
Etter rettens oppfatning foreligger det i medhold av tapsforskriften § 1-3 ikke andre forhold som begrunner en ytterligere reduksjon i perioden for sperrefristen som nå skal idømmes.
Tiltalte idømmes etter dette en sperrefrist for erverv av førerett på 18 måneder regnet fra gjerningstidspunktet, jf tapsforskriften § 1-4.
Det følger av straffeprosessloven § 436 at den som domfelles i en straffesak som hovedregel skal pålegges å erstatte staten nødvendige saksomkostninger. Det foreligger ikke forhold ved tiltalte eller saken som begrunner unntak fra dette. Tiltalte dømmes derfor til å betale saksomkostninger som passende settes til 3 000 kroner.
Dommen er enstemmig.
DOMSSLUTNING
 til fengsel i 18 – atten – dager, jf straffeloven § 79 bokstav a. Han dømmes også til å betale en bot på kroner 65 000 – sekstifemtusen -, subsidiært fengsel i 15 – femten – dager.
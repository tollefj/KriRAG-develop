Saksøker, A, var fra 1990-tallet bosatt i utlandet og var derfor av den oppfatning at han ikke var skattepliktig til Norge.
Skatt Sør gjennomførte kontroll i L-3 Communications Valmarine AS (Valmarine AS) for perioden 2004 til og med 1. februar 2008. I henhold til konsulentavtale mellom A og Valmarine AS ble A ansatt som salgs- og markedsføringssjef for Østen fra 1. juni 2004. Skattemyndighetene anså A som skattemessig bosatt i Norge med virkning fra 1. januar 2005. Utbetalinger fra Valmarine AS ble ansett som lønnsinntekt med skatteplikt til Norge. I vedtak fra Skatt Øst den 19. februar 2009 ble derfor hans inntekter for årene 2004 – 2007 økt. Ligningen er senere opprettholdt, sett bort ifra en mindre endring for året 2004, i rettskraftig dom fra Kongsberg tingrett avsagt den 25. juni 2010. Det følger av disse avgjørelsene at A er skattepliktig til Norge, noe som heller ikke er bestridt i stevningen i denne saken.
I vedtak fra Skatt Sør den 20. mars 2014 ble også As ligninger for årene 2008 – 2012 endret på bakgrunn av en oppfølgingskontroll i L-3 Communications Valmarine AS, samt en gjennomgang av hans bankkonti og undersøkelser i Valutaregisteret for disse årene. Det er dette vedtaket denne saken gjelder. Skattekontoret fant det bevist med klar sannsynlighetsovervekt av skattyter gjennom uriktige eller ufullstendige opplysninger hadde unndratt alminnelig inntekt og personinntekt for 2008 – 2012 med 6 111 102 kroner og ordinær og skjerpet tilleggsskatt ble ilagt med til sammen 60 %.
Den 1. desember 2015 anmodet A om ny behandling av endringssaker/endret ligning for inntektsårene 2004 – 2012. Skatteetaten avslo anmodningen i brev av 15. desember 2015. Det ble vist til at for kontroll nr. 1 (2004 – 2007) er forholdet rettskraftig avgjort i dommen fra Kongsberg tingrett avsagt den 25. juni 2010. Når det gjelder kontroll nr. 2 (2008 – 2012) ble det vist til at ordinær klagefrist var 15. april 2014. Skattekontoret foretok en vurdering av om saken likevel skulle tas opp av eget tiltak etter reglene om endring uten klage, jf. ligningsloven § 9-5 nr. 3 og nr. 7, men kom etter en helhetsvurdering til at vilkårene for dette ikke var til stede.
Den 6. oktober 2016 innkom klage over utlegg etter utleggsforretning avholdt 1. april 2016 mot saksøker, for skyldig skatt. Kravene knyttet seg til vedtak om endring av ligning etter utførte kontroller av Skatt Sør for årene 2004 – 2007 og 2008 – 2012. Saksøkers prosessfullmektig presiserte overfor Skatteoppkreveren at man ønsket å få vurdert det underliggende forhold. Til tross for at skattebetalingslovens frist var oversittet, kunne saksøker på denne måten få prøvd realiteten i ligningsavgjørelsen, jf. skattebetalingsloven § 17-1 femte ledd og Høyesteretts avgjørelse inntatt i Rt-2013-1341.
I Kongsberg og Eiker tingretts kjennelse 6. desember 2016 ble klagen ikke tatt til følge og utlegget ble stadfestet. Saksøker anket avgjørelsen. Tingrettens kjennelse ble opphevet av Borgarting lagmannsrett i kjennelse av 24. mai 2017 (sak 17-075919ASK-BORG/04), og det fremgår her at saksøker har krav på en prøvelse av de underliggende forhold, herunder ligningen for inntektsårene 2008 – 2012.
Saksøkers tidligere prosessfullmektig tilskrev Skatt Sør den 20. juni 2017 med anmodning om at man foretok en ny, administrativ behandling av ligningen for 2008 – 2012, på bakgrunn av at A hadde reist sak mot Staten v/Skatteoppkreveren i Kongsberg og Numedal.
I brev av 1. november 2017 fra Skatt Sør til saksøkers prosessfullmektig er det vist til at en klage ikke tas under behandling som klagesak dersom det er gått mer enn ett år siden vedtaket ble truffet. Klagefristen for vedtaket av 20. mars 2014 var utløpt. Skattekontoret foretok en vurdering av om saken likevel skulle tas opp av eget tiltak etter reglene om endring uten klage, jf. skatteforvaltningsloven § 12-1 annet ledd, men kom etter en helhetsvurdering til at vilkårene for dette ikke var til stede. Ligningsloven ble erstattet av skatteforvaltningsloven i 2017.
Den 21. desember 2017 informerte retten om at ettersom Skatt Sør hadde avvist klagen i sak 16-161602TVA-KOEI/01 måtte saken inn i et alminnelig hovedforhandlingsspor. Saksøker ble gitt frist til 22. januar 2018 til å redegjøre for saken i stevnings form.
Den 18. januar 2018 tok saksøker ut stevning for Kongsberg og Eiker tingrett mot Skatteoppkreveren i Kongsberg og Numedal. Staten v/Skatt Sør utøver statens partsstilling og innga tilsvar den 14. februar 2018.
Opprinnelig hovedforhandling var berammet til 27. og 28. september 2018. I prosesskriv av 11. september 2018 ba saksøkers prosessfullmektig om at hovedforhandlingen ble utsatt på grunn av saksøkers helsemessige utfordringer. Den 8. januar 2019 ba saksøkers prosessfullmektig igjen om at hovedforhandlingen berammet til 6. og 7. februar 2019 ble utsatt på grunn av saksøkers helsemessige utfordringer og at en større mengde med dokumentasjon fra saksøktes side var nødvendig å gjennomgå. I prosesskriv av 14. mai 2019 ba saksøkers prosessfullmektig om at hovedforhandlingen berammet til 27. og 28. mai 2019 ble utsatt på grunn av saksøkers helsemessige utfordringer. I prosesskriv av 23. august 2019 ba saksøkers prosessfullmektig om at hovedforhandlingen berammet til 12. og 13. september 2019 ble utsatt på grunn av saksøkers helsemessige utfordringer. I felles prosesskriv lastet opp i Aktørportalen den 17. september 2019 avtalte partene stansing av saken i medhold av tvisteloven § 16-17.
Den 14. september 2021 krevet As tidligere prosessfullmektig saken igangsatt. I planmøtet den 11. oktober 2021 avtalte partene utenrettslig kontakt og det ble gitt frist for å redegjøre for sakens fremdrift. Dersom det ikke var oppnådd enighet innen fristen skulle hovedforhandling berammes. I prosesskriv av 25. oktober 2021 ba saksøker om at videre saksforberedelse ble stilt i bero i påvente av at det ble avholdt et møte med saksøkte. Det ble opplyst om at det var vanskelig å angi når møtet kunne påregnes avholdt. I lys av at saken kom inn til retten i januar 2018 og at hovedforhandling på dette tidspunktet hadde vært avlyst fire ganger, og senere igangsatt etter begjæring fra saksøker etter stansing, fant retten ikke å kunne ta anmodningen om berostillelse til følge. Hovedforhandling ble berammet til 2. mars 2022.
I prosesskriv av 15. februar 2022 informerte saksøkers prosessfullmektig om at han ikke lenger kunne representere saksøker og ba om at saken igjen ble utsatt. Anmodningen om utsettelse ble ikke tatt til følge, men på grunn av saksøkers helsemessige utfordringer ble saken likevel utsatt. Etter korrespondanse med retten vedrørende pålegg om prosessfullmektig ble hovedforhandlingen berammet til 21. april 2022 utsatt til 21. juni 2022. Den 21. juni 2022 ble det i stedet for hovedforhandling avholdt nytt planmøte for å avklare partenes påstander og påstandsgrunnlag. Den 7. november 2022 ble det avholdt enda et nytt planmøte med sikte på nødvendige avklaringer i forbindelse med berammelse av hovedforhandling.
Hovedforhandling ble avholdt i Buskerud tingretts lokaler i Kongsberg den 28. november 2022. Det ble ført slik dokumentasjon som fremgår av rettsboken.
Staten har anført at skjønnsfastsettelsen for inntektsårene for 2008 – 2012 er korrekt. Saksøker er skattepliktig til Norge og det er ikke omtvistet at vilkårene for skjønnsadgang er til stede.
I vedtak fra Skatt Sør den 20. mars 2014 ble As ligninger for årene 2008 – 2012 endret på bakgrunn av en oppfølgingskontroll i Valmarine AS, samt en gjennomgang av hans bankkonti og undersøkelser i Valutaregisteret for disse årene. I hovedsak bestrider Staten at skjønnet er vilkårlig eller sterkt urimelig. Skjønnsresultatet må bedømmes i lys av de opplysninger som var tilgjengelige for skattemyndighetene på tidspunktet for skjønnsutøvelsen. Det er utøvet et forsvarlig skjønn.
Staten har videre anført at vilkårene for både ordinær og skjerpet tilleggsskatt er til stede. Staten har tidligere foreslått å redusere beregningsgrunnlaget for ordinær og skjerpet tilleggskatt for årene 2011 og 2012 og det ble nedlagt påstand i tråd med dette.
Når det gjelder trygdeavgift har Staten vist til at saksøker som bosatt i Norge i henhold til folketrygdloven § 2-1 hadde plikt til å betale trygdeavgift for årene 2008 – 2012.
Saksøktes påstand 
Ordinær og skjerpet tilleggsskatt for disse årene skal beregnes på nytt, basert på et inntektstillegg på 840 000 fratrukket minstefradrag.
For øvrig frifinnes staten.
Ved oppsummeringen av påstandsgrunnlaget har retten sett hen til saksøkers prosesskriv utarbeidet av hans tidligere prosessfullmektig og det som fremkom under hans innlegg i hovedforhandlingen.
Saksøker har i det vesentlige anført at grunnlaget for skjønnsfastsettelsen i endringsvedtaket fra Skatt Sør den 20. mars 2014 for årene 2008 til 2012 er de rene utbetalinger som er skjedd til A ved overføringer til hans konto. Han mener at han er ilignet skatt for vesentlig høyere beløp enn det som reelt sett har vært hans inntekt, fordi fradragsposter ikke er hensyntatt. Det er på det rene at han har arbeidet i utlandet og dette har medført kostnader som han selv har måttet dekke. De kostnadene saksøker mener at er fradragsberettigede utgjør per år:
De samlede kostnadene i årene 2008 – 2012 utgjør i følge saksøktes beregninger 1 559 070 kroner. En summering av utgiftene ovenfor utgjør en noe mindre sum, men A fastholder kravet på 1 559 070 kroner.
Selv om konsulentavtalen fra 2004 er inngått mellom Valmarine AS og A personlig, mener A at han aldri har vært ansatt i Valmarine AS. Det var i realiteten Caribe’s
Investment Ltd. (Caribe’s) som leide ham ut til Valmarine AS, men Valmarine AS ønsket at han personlig skulle gjøre det, ikke via firma. Han tror denne avtalen ble laget i forbindelse med det amerikanske selskapet Metso sitt oppkjøp av Valmarine AS på et senere tidspunkt. A forklarte at han fikk dekket reiseutgifter av Valmarine AS, samtidig som han sendte disse reiseutgiftene til Caribe’s for at de skulle ta det som utgiftsdekning. Han er usikker på hvordan dette ble gjort regnskapsmessig. A forklarte videre at han beholdt det overskytende beløp, fremfor å sende det til Caribe’s. Når han lå i minus, justerte han dette med sjekkonto i Hong Kong. På dette tidspunktet antok han at han ikke kom til å oppholde seg så mye i Norge at han kom til å bli skattepliktig her. Fra juni 2008 skulle Valmarine AS sine avtaler kun være med firmaer, og avtalen mellom A og Valmarine AS ble erstattet av en avtale mellom Caribe’s og Valmarine AS, som senere ble forlenget til 31. desember 2009. I denne perioden fikk han utbetalt lønn fra Caribe’s.
Fra januar 2010 ble det inngått en avtale mellom Caribe’s og et underselskap av Metso. I denne perioden fikk han også utbetalt lønn fra Caribe’s og leverte reiseregninger.
A fastholder at hans inntekt både fra Valmarine AS og Metso Automation Inc/Metso Automation AS (Metso) har vært 70 000 kroner per måned.
Når det gjelder arbeid for Valmarine AS anføres det at man vanskelig kan se ut ifra tilgjengelige dokumenter at utgiftsdekningen ikke er tatt med som inntekt. Ut ifra fremlagt notat fra bokettersynsrevisor av 15. november 2013 synes som at samtlige beløp som er gått inn på As konto er tillagt ham som inntekt. Ut ifra hva revisor må ha hatt tilgjengelig av dokumenter er det foretatte skjønn vilkårlig og klart uriktig. Det vises til at A selv har dekket masse utgifter til blant annet reise og opphold, som åpenbart er i forbindelse med arbeid. Revisor kunne også se når A hadde oppholdt seg i utlandet ut ifra flyreiser og sammenholdt dette med utgifter som fremkommer på kontoutskriftene.
Når det gjelder arbeid for Metso, har saksøker ikke annen dokumentasjon enn de betalinger for reise, oppholdsutgifter, mv., som tidligere er fremlagt. Det skal i stor grad ha vært utstedt reiseregninger, men A tror ikke at han har disse i behold. Dette har igjen sin bakgrunn i at han på det tidspunkt utgiftene ble pådratt, var av den oppfatning at han ikke var skattepliktig til Norge, og at han således ikke hadde noen foranledning til å ta vare på disse dokumentene. As partsforklaring må derfor legges til grunn som bevis for at utgiftene er pådratt og har vært nødvendige for utføring av arbeid. Det vises i denne forbindelse til at det har formodningen mot seg at A har reist i utlandet uten at dette har vært på grunn av og nødvendig for utførelse av hans arbeid.
Endelig er det vist til at A ikke skulle vært belastet trygdeavgift, da han verken i årene 2008 – 2012, eller senere, har vært medlem av folketrygden. Han fremholder at han i brevs form har blitt informert om at det ikke er noen automatikk i dette og at han må søke om å bli medlem. Han har bostedsadresse i Hong Kong og er ikke innlemmet i fastlegeordningen, og heller ikke registrert i Folkeregisteret.
Når det gjelder størrelsen på tilleggsskatten ber han retten om å vurdere denne på nytt og har i tidligere prosesskriv vist til andre saker hvor størrelsen på tilleggsskatten har vært mindre enn i hans sak.
A ber retten vurdere om hver av partene skal dekke sine egne sakskostnader. Han har allerede en regning på 160 000 kroner til sin tidligere prosessfullmektig og har rådført seg med ham også i senere tid, slik at han antar at egne sakskostnader ligger på samme nivå som motparten.
Han aksepterer å bli lignet for 70 000 kroner per måned og krever normale fradrag, samt dokumenterte fradrag for årene 2010, 2011 og 2012.
Saksøkers påstand
Skattemyndighetenes adgang til å fastsette ligningen for inntektsårene 2008 – 2012 ved skjønn er ikke bestridt, men retten mener likevel det er hensiktsmessig å gjennomgå de rettslige utgangspunktene.
Skattyters plikt til levere selvangivelse om egne forhold til skattemyndighetene er helt grunnleggende i skatteretten og avgjørende for at skattesystemet skal fungere. I motsetning til hovedregelen i forvaltningsloven, hvor forvaltningen har ansvaret for at en sak er tilstrekkelig opplyst, har skattyter selv som utgangspunkt ansvaret for å gi myndighetene de opplysningene de trenger for å fastsette inntekt. Reglene om skattyters opplysningsplikt følger av ligningsloven §§ 4-1 og 4-2. Ligningsloven ble erstattet av skatteforvaltningsloven i 2017, men det er ligningsloven som gjaldt på tidspunktet for endringsvedtaket. Selvangivelsesplikten er videreført i skatteforvaltningsloven §§ 8-1 og 82. Opplysningsplikten ivaretas i hovedsak gjennom informasjon i selvangivelsen, som skal inneholde en spesifisert oppgave over skattyters brutto formue og inntekt, fradragsposter og andre opplysninger som har betydning for gjennomføringen av ligningen, jf. ligningsloven § 4-3.
I Skattekontorets vedtak av 20. mars 2014 er det opplyst at skattemyndighetene avgjør hvilket faktisk forhold som skal legges til grunn for ligningen av den enkelte skattyter etter en prøving av de opplysninger han har gitt, og de øvrige opplysninger som foreligger, jf. ligningsloven § 8-1. Hvis skattemyndighetene mener at skattyterens oppgaver er uriktige eller ufullstendige, kan de endre, utelate eller tilføye poster. Det følger videre av ligningsloven § 8-2 at dersom skattemyndighetene mener at oppgavene ikke gir et forsvarlig grunnlag å bygge fastsettingene på, kan de sette skattyterens oppgave til side og fastsette grunnlaget for ligningen ved skjønn. I bestemmelsens tredje ledd er det presisert at dette også gjelder hvis skattyteren ikke har levert pliktig selvangivelse.
Etter dette har skattemyndighetene altså en rett og plikt til å fastsette grunnlaget for ligningen ved skjønn, dersom skattyter forsømmer sin opplysningsplikt og Skatteetaten ikke har opplysninger om skattyters forhold.
Det fremgår av vedtaket at for 2008 har A mottatt selvangivelse for næringsdrivende, men ikke levert denne. Det er heller ikke gitt opplysninger om lønnsinntekten på annen måte. For årene 2009 – 2012 har A levert selvangivelse for lønnsmottakere ved «stille aksept». Han har ikke gitt opplysninger om lønnsinntekt.
Skattemyndighetene hadde derfor adgang til å fastsette det faktiske grunnlaget for ligningen ved skjønn.
Målet er å fastsette skjønnet til det som fremstår som riktig ut ifra opplysningene i saken. Dette følger av forarbeidene og fremgår blant annet i Rt-1994-260 (Hatlestad):
Ligningsmyndighetene plikter å fastsette det faktiske grunnlaget for ligningen på grunnlag av en fri bevisbedømmelse som tar hensyn til alle foreliggende opplysninger, målet må være å komme så nær det faktisk riktige som mulige, og resultatet må ikke fremtre som vilkårlig eller åpenbart urimelig. Dette kan domstolene prøve.
Avgjørelsen er opprettholdt i senere rettspraksis, herunder HR-2017-967-A (Ålesund). Det fremgår videre av sistnevnte avgjørelse:
Domstolene kan altså prøve om skatte- og avgiftsmyndighetene har hatt som målsetning å komme så nær det faktisk riktige som mulig, om skjønnet har bygd på et riktig faktisk grunnlag, om skjønnet er utøvd vilkårlig, og om skjønnsresultatet er sterkt urimelig. Innenfor disse rammene har den myndighet som utøver skjønnet, et betydelig spillerom. I den nevnte dommen heter det at myndighetene her står «temmelig fritt», fordi skattyter har forsømt å gi nødvendige opplysninger.
Som en forlengelse av hovedregelen om skattyters opplysningsplikt er det oppstilt en bevisavskjæringsregel for domstolene. Det skal ikke lønne seg å spekulere i ikke å gi opplysninger til skattemyndighetene, for deretter å komme med nye opplysninger dersom det viser seg å gi et ugunstig resultat for skattyter. Bevisavskjæringsregelen er oppsummert i Rt-2006-404 (Invensys):
Det er sikker rett at det i utgangspunktet ikke er anledning til å påberope seg nye faktiske grunnlag som innsigelser mot et ligningsvedtak etter at den forvaltningsmessige behandlingen er avsluttet. Den rettslige prøvingen skal skje på samme faktiske grunnlag som forelå for ligningsmyndighetene. Gjennom en rekke høyesterettsavgjørelser er prinsippet modifisert og utdypet noe, ved at det trekkes en grense mot opplysninger som ikke ses som et nytt faktisk grunnlag, men bare som supplering av de opplysninger som ble gitt under den forvaltningsmessige behandlingen av saken. Forutsetningen må imidlertid være at skattyteren ikke kan klandres for ikke å ha gitt disse opplysningene tidligere. Jeg viser til Rt-2003-1821 (Hunsbedt Racing) avsnitt 33, med videre henvisning til plenumsavgjørelsen i Rt-2002-509 på side 523-524. I denne avgjørelsen vises det igjen til Agip-dommen i Rt-2001-1265, der hovedsynspunktet er at en skattyter ikke kan komme med nye bevis for domstolen som han hadde særlig oppfordring til å komme med under ligningsbehandlingen.
Oppsummert er domstolenes myndighet til å overprøve skjønnet begrenset. Det skal ikke foretas en ny prøving, men en prøving av om skattemyndighetene på tidspunktet for skjønnsfastsettelsen har hatt som målsetning å komme så nær det faktisk riktige resultat som mulig, om skjønnet har bygd på et riktig faktisk grunnlag, om skjønnet er utøvd vilkårlig, og om skjønnsresultatet er sterkt urimelig. I denne saken, hvor A ikke har levert pliktig selvangivelse for 2008, samt gitt uriktige eller ufullstendige opplysninger for 2009 – 2012, hadde myndighetene et betydelig spillerom.
Vedtaket fra Skatt Sør den 20. mars 2014 ble fattet på bakgrunn av en oppfølgingskontroll i Valmarine AS. Det forelå derfor allerede et vedtak som fastsatte inntekten skjønnsmessig for 2008. I tillegg ble As bankkontoer gjennomgått og det ble foretatt undersøkelser i Valutaregisteret for årene 2008 – 2012. Det fremgår av dokumentlisten i vedtaket at det etter kontrollen også ble utarbeidet et notat av bokettersynsrevisor datert 15. november 2013. I notatet fremkommer det forslag til endring av ligning/beskatning for årene 2008 – 2012. A ble varslet om at skattekontoret ville fastsette skattepliktig arbeidsinntekt for de aktuelle årene slik:
Inntektsåret 2008: kr 642 400
Inntektsåret 2009: kr 1 711 672
Inntektsåret 2010: kr. 675 000
Inntektsåret 2011: kr. 1 462 700
Inntektsåret 2012: kr. 1 610 330
A kom ikke med tilsvar eller merknader til de varslede endringene.
Når det gjelder årene 2008 og 2009 var A frem til 31. mai 2008 ansatt hos Valmarine AS i henhold til samme konsulentavtale som lå til grunn for det tidligere vedtaket. Fra og med 1. juni 2008 til 31. mai 2009 leies A ut til Valmarine AS via Caribe’s. Fra dette tidspunktet får han utbetalt lønn fra Caribe’s. Skattekontoret har lagt til grunn at Caribe’s er As Hong Kong-baserte selskap og dette er ikke bestridt av saksøker. For øvrig er avtalen tilnærme lik avtalen mellom Valmarine AS og A personlig. Avtalt lønn er 1 320 000 i tillegg til bonus og reisedekning etter regning. Denne avtalen blir senere forlenget til 31. desember 2009. Avtalt lønn er 1 450 650 per år i tillegg til bonus og reisedekning etter regning. Sett i lys av at dette var 2008 og 2009 har A i henhold til avtalegrunnlaget hatt en relativt høy lønn i årene 2008 – 2009.
Skjønnet for årene 2008 til 2009 er fastsatt på bakgrunn av bokettersyn i Valmarine AS. I retten ble det fremlagt leverandørkontoutdrag for A for perioden 1. januar 2008 til 10. september 2008 og leverandørkontoutdrag for Caribe’s i perioden 21. juli 2008 til 29. desember 2010. Skattemyndighetene har sett på utbetalinger fra Valmarine AS og lagt dette til grunn som lønnsinntekt for A. For perioden 1. juni 2008 til 31. desember 2009 utgjør dette 862 400 kroner i 2008, 1 7 11 672 i 2009 og 177 035 i utbetalt bonus for 2009 som ble utbetalt i 2010.
Det fremgår av disse opplysningene at Valmarine AS sin dekning av reiseregninger og andre utgiftsrefusjoner ikke er tatt med i beregningen av inntekt. Skattemyndighetene har kun medregnet utbetalinger merker med «consultant fee», «bonus», med videre. Dersom man for eksempel ser på utbetalingen fra 5. november 2008 «airticket 5-11» på 20 384,50 kroner fremstår det som klart for retten at A fortløpende har fakturert og fått dekket pådratte utgifter i forbindelse med arbeid Valmarine AS. I de tilfellene hvor slike utgifter ble fakturert særskilt, er utgiftsdekningen ikke tatt med som inntekt.
A har anført at han har hatt fradragsberettigede kostnader for årene 2008 og 2009. Kostnadene er listet opp i vedlegg til prosesskriv til Borgarting lagmannsrett den 2. mars 2017.
Man kan kun kreve fradragsrett for utgifter man har pådratt seg for å tjene skattepliktig inntekt. Skattemyndighetene har lagt til grunn at A har hatt en avtale om dekning av utgifter etter regning i henhold til ovenfor nevnte avtaler. Det fremgår også av reiseregningene og dekningen av disse. Ettersom A har fått dekket disse kostnadene har han ikke krav på fradrag for de samme kostnadene. Enten må han ta kostnadene med i inntekten og deretter kreve fradrag for disse, eller så må kostnadene utelates fra beregningen (slik som skattemyndighetene i dette tilfellet har valgt å gjøre) og man har da naturlig nok ikke krav på fradrag for disse.
Når det gjelder årene 2010 – 2012 fremgår det av vedtaket at man ikke hadde mange opplysninger å bygge på. Ved søk på internett fant skattemyndighetene ut at A etter 2009 var tilknyttet selskapet Metso. A har i retten opplyst at fra januar 2010 ble det inngått en avtale mellom Caribe’s og et underselskap av Metso. Skattemyndighetene henvendte seg til Metso Automation AS i Lier og fikk opplyst at han utførte tjenester for Metso Automation Inc. i Finland og at disse betalte hans honorarer. A har i retten opplyst at han i denne perioden fikk utbetalt lønn fra Caribe’s. Beløpene som ble lagt til grunn som inntekt for årene 2010 – 2012 ble fastsatt på bakgrunn av overføringer til A fra Caribe’s i Valutaregisteret. Utskrift fra Valutaregisteret ble fremlagt for retten og viser utbetalinger i tråd med det som ble lagt til grunn i endringsvedtaket.
A opplyste i retten at han har hatt avtale om dekning av utgifter etter regning, slik som for tidligere år. Dette har skattemyndighetene også lagt til grunn i både varsel og vedtak, og det har ikke blitt bestridt under forvaltningsbehandlingen. Skattemyndighetene har i tråd med dette forsøkt å finne frem til As inntekt uten reiseutgifter og med samme begrunnelse som ovenfor, ikke innrømmet fradrag for slike utgifter. A har i stedet fått minstefradrag.
A har anført at han har fradragsberettigede kostnader for årene 2010 – 2012. Kostnadene fremgår av vedlegget som nevnt over.
Etter rettens syn kan As krav på fradragsberettigede kostnader for disse årene heller ikke føre frem. Ut ifra Valutaregisteret ser det for det første ut til at A har levert reiseregninger, slik at arbeidsgiver allerede har dekket kostnadene. For det andre er kostnadene i vedlegget ikke tilstrekkelig dokumentert. I vedlegget er kostnadene listet opp og datert. Utgiftene er angitt med en kort beskrivelse («SAS Flight», «Htl Millenum Seoul», med videre) og utgiftens størrelse er angitt. Det må imidlertid fremlegges dokumentasjon som viser at utgiftene gjelder utføring av arbeid, ettersom det kun kan kreves fradrag for utgifter man har pådratt seg for å tjene skattepliktig inntekt. En ren opplisting av kostnadene uten underliggende dokumentasjon som kvitteringer og lignende, er ikke tilstrekkelig.
A har anført at han ikke har dokumentasjon i behold ettersom han på det tidspunktet utgiftene ble pådratt, var av den oppfatning at han ikke var skattepliktig til Norge. Han mener derfor at hans partsforklaring må legges til grunn som bevis for at utgiftene er pådratt og har vært nødvendige for utføring av arbeid. Det vises i denne forbindelse til at det har formodningen mot seg at A har reist i utlandet uten at dette har vært på grunn av og nødvendig for utførelse av hans arbeid.
I tråd med de rettslige utgangspunktene som er gjennomgått foran mener retten at A har hatt en klar oppfordring til å gi opplysninger under ligningsbehandlingen. Det fremgår av vedtaket at skattemyndighetene etterspurte kontrakter med videre uten at A var villig til å fremlegge dokumenter som kunne belyse saken ytterligere. Saksøker har unnlatt å sende relevant dokumentasjon til skattekontoret om fradragsberettigede utgifter. Derfor er han avskåret fra å komme med nye opplysninger for domstolen.
Konklusjonen er at skattemyndighetene har utøvet et forsvarlig skjønn. Ut ifra de opplysninger som var tilgjengelige for skattemyndighetene på tidspunktet for skjønnsutøvelsen er skjønnet verken vilkårlig eller sterkt urimelig.
I henhold til ligningsloven § 10-2 nr. 1 skal skattyter som har gitt ligningsmyndighetene uriktige eller ufullstendige opplysninger, eller som har unnlatt å levere pliktig selvangivelse, ilegges tilleggsskatt når opplysningssvikten har ført til eller kunne ført til skattemessige fordeler. Tilleggsskatt beregnes med 30 % av den skatt som er eller kunne ha vært unndratt, jf. ligningsloven § 10-4 nr. 1.
Retten mener det er klar sannsynlighetsovervekt for at A ikke har levert pliktig selvangivelse, eller at opplysningene han har gitt, er uriktig eller ufullstendige, og at de har ført til eller kunne ført til skattemessige fordeler. Dette gjelder også størrelsen på den skattemessige fordelen. Det vises til redegjørelsen foran. Vilkårene for ordinær tilleggsskatt er oppfylt. Ingen av unntakene i ligningsloven § 10-3 nr. 1 kommer til anvendelse.
Etter ligningsloven § 10-5 nr. 1 kan det, i tillegg til den tilleggsskatten som er ilagt etter § 10-2 nr. 1, ilegges skjerpet tilleggsskatt. Det oppstilles her en skjerpet beviskrav, idet det må anses bevist utover enhver rimelig tvil at skattyter har gitt uriktig eller ufullstendige opplysninger, eller unnlatt å levere selvangivelse. Det må også anses bevist utover enhver rimelig tvil at skattyter har handlet forsettlig eller grovt uaktsomt med hensyn til opplysningssvikten. I tillegg må det være bevist utover enhver rimelig tvil at skattyter minst har hatt den inntekten som danner grunnlaget for den skjerpede tilleggsskatten.
Retten mener det er bevist utover enhver rimelig tvil at A ikke har levert pliktig selvangivelse, eller at opplysningene han har gitt, er uriktig eller ufullstendige, og at de har ført til eller kunne ført til skattemessige fordeler. Størrelsen på inntektstillegget er basert på opplysninger og overføringer på bankkontoer, opplysninger fra Valmarine AS og overføringer i Valutaregisteret. Retten mener det er bevist utover enhver rimelig tvil at A har hatt denne lønnsinntekten, og at inntektstillegget på til sammen 6 111 102 er bevist utover enhver rimelig tvil.
Når det gjelder skyldkravet mener retten det er bevist utover enhver rimelig tvil at A forsettlig ga skattemyndighetene uriktige eller ufullstendige opplysninger ved ikke å oppgi inntektene til beskatning, og at han i det minste burde ha forstått at opplysningssvikten kunne ha ført til skattemessige fordeler. I denne vurderingen har retten lagt vekt på feilens art og størrelse og at det allerede var gjennomført en kontroll i Valmarine AS for perioden 2004 til og med 1. februar 2008. I vedtak fra Skatt Øst den 19. februar 2009 ble As inntekter for årene 2004 – 2007 økt og han ble ansett som skattemessig bosatt i Norge med virkning fra 1. januar 2005. Utbetalinger fra Valmarine AS ble ansett som lønnsinntekt med skatteplikt til Norge. Likevel unnlot A å levere selvangivelse for 2008, eller oppgi arbeidsinntekt eller annen inntekt til beskatning i Norge for årene 2008 – 2012. Vilkårene for skjerpet tilleggsskatt er oppfylt.
Etter ligningsloven § 10-5 nr. 3 skal skjerpet tilleggsskatt beregnes med 15 eller 30 % av den skatt som er eller kunne vært unndratt. Hvilken sats som skal benyttes, avgjøres ut ifra en vurdering av størrelsen på det unndratte beløp, graden av utvist skyld, og forholdene for øvrig. Skattemyndighetene la til grunn at skjerpet tilleggsskatt skulle ilegges med 30 % av den skatt som var unndratt av fastsatt lønnsinntekt. I vurderingen ble det lagt vekt på gjentagelse til tross for tidligere rettskraftig avgjørelse og at de unndratte beløp er betydelige.
A har anført at størrelsen på tilleggsskatten er for høy og har vist til andre saker hvor størrelsen på tilleggsskatten har vært mindre enn i hans sak. Retten forstår dette som en anførsel om at den ilagte tilleggsskatten utgjør en uforholdsmessig reaksjon.
Retten bemerker at slik det fremgår ovenfor fastsettes tilleggsskatten basert på de konkrete forholdene i den enkelte sak.
Saksøkte har foreslått å redusere beregningsgrunnlaget for ordinær og skjerpet tilleggsskatt for årene 2011 og 2012. For 2010 er beregningsgrunnlaget allerede mindre enn 840 000 kroner, som er det beløp A mener han skal bli lignet for. Reduksjonen i beregningsgrunnlaget utgjør imidlertid 622 700 kroner for 2011 og 780 330 kroner for 2012.
I tråd med saksøktes påstand har retten kommet til at ligningen skal oppheves for så vidt gjelder fastsettelse av tilleggsskatt for inntektsårene i 2011 og 2012. Ordinær og skjerpet tilleggsskatt for disse årene skal beregnes på nytt, basert på et inntektstillegg på 840 000 kroner fratrukket minstefradrag.
Den ilagte tilleggsskatten anses ikke for å utgjøre en uforholdsmessig reaksjon.
Tilleggsskatten beregnes av den skatt som er eller kunne ha vært unndratt, og i denne forbindelse regnes også trygdeavgift som skatt. A har anført at han ikke skulle vært belastet trygdeavgift, da han verken i årene 2008 – 2012, eller senere, har vært medlem av folketrygden. Han opplyste i retten at han har blitt informert om at han må søke om å bli medlem.
Det fremgår av folketrygdloven § 2-1 at personer som er bosatt i Norge, er pliktige medlemmer i folketrygden. Som bosatt i Norge regnes den som oppholder seg i Norge, når oppholdet er ment å vare eller har vart i minst 12 måneder. En person som flytter til Norge, regnes som bosatt fra innreisedatoen. Når man skatter til Norge er det som hovedregel Skatteetaten som trekker trygdeavgiften fra lønnen eller pensjonen gjennom skattetrekket. Trygdeavgift blir beregnet av personinntekt, jf. folketrygdloven § 23-3.
A var bosatt i Norge i henhold til folketrygdloven § 2-1 for årene 2008 – 2012. Han har blitt trukket for trygdeavgift og dette gir grunnlag for rettigheter. Dette gjelder uavhengig av om han fortsatt har registrert bostedsadresse i Hong Kong eller er registrert i Folkeregisteret. Trygdeavgiften er en avgift for de ytelser man får som medlem. Det finnes ikke et register hvor det fremkommer om man er medlem eller ikke, dette avgjøres når man søker om ytelser, eksempelvis pensjon. Det kan oppstå problemer dersom man da har registrert bostedsadresse i Norge, men vilkåret for om man er pliktig medlem i folketrygden og dermed skal betale trygdeavgift er om man regnes som bosatt Norge etter folketrygdloven § 2-1.
Oppsummert var A bosatt i Norge i henhold til folketrygdloven § 2-1 for årene 2008 – 2012 og han har blitt trukket for trygdeavgift i tråd med folketrygdlovens system.
Staten har fått medhold fullt ut og har vunnet saken. Som hovedregelen har parten dermed krav på full erstatning for sine sakskostnader, jf. tvisteloven § 20-1 første ledd.
Staten har lagt frem kostnadsoppgave i tråd med tvisteloven § 20-5 og har et samlet krav på 257 935 kroner. Etter rettens syn fremstår kostnadene som nødvendige og rimelige. Som det fremgår innledningsvis i dommen, under fremstillingen av saken, har hovedforhandling vært berammet og avlyst en rekke ganger. Saksøkte har påført saksøkte betydelige kostnader ved at saksøkte flere ganger har måttet sette seg inn i saken på ny. Dette kan ikke utelukkende tilskrives saksøkers helsemessige utfordringer. Retten bemerker i denne sammenheng at begjæringer om utsettelse flere ganger har kommet kort tid før planlagt hovedforhandling.
A har bedt retten vurdere om hver av partene skal dekke sine egne sakskostnader. Han antar at egne sakskostnader ligger på samme nivå som Staten, men har ikke lagt fram sakskostnadsoppgave.
Etter tvisteloven § 20-1 tredje ledd kan motparten helt eller delvis fritas for erstatningsansvar hvis tungtveiende grunner gjør det rimelig. Det legges særlig vekt på om det var god grunn til å få saken prøvd fordi den var tvilsom eller først ble bevismessig avklart etter saksanlegget, om den vinnende part kan bebreides at det kom til sak eller har avslått et rimelig forlikstilbud, eller om saken er av velferdsmessig betydning og styrkeforholdet partene imellom tilsier slikt fritak. At saken er av velferdsmessig betydning for den tapende part, og at styrkeforholdet mellom partene tilsier fritak, er imidlertid ikke i seg selv tilstrekkelig til å frita for sakskostnadsansvar. I tillegg må det foreligge andre momenter, for eksempel at saken er prinsipiell, se Høyesteretts avgjørelse inntatt i Rt-2011-586. Bestemmelsen kan slik sett bare være et støtteargument for lemping.
Retten mener det ikke foreligger slike tungtveiende grunner som gjør det rimelig å frita A for erstatningsansvar. Til tross for at saken er av velferdsmessig betydning og styrkeforholdet partene imellom isolert sett kunne tilsi fritak, foreligger det ikke andre momenter som tilsier fritak for A og dette kan i seg selv ikke være tilstrekkelig. Retten viser til at saken ikke har vært tvilsom og at Staten en rekke ganger har fremsatt forslag om løsninger som blant annet innebærer at A ikke vil bli krevet for sakskostnader dersom han trekker saken. Dette ble senest fremsatt under oppstart av hovedforhandlingen. I planmøtet før sommeren fremsatte Staten også forslag om at dersom A ikke klarte å fremskaffe opplysninger om inntekt og reiseregninger fra Caribe’s, ville Skatteetaten kunne akseptere at man for årene 2011 og 2012 benyttet 840 000 kroner som grunnlag for beregning av tilleggsskatten. Resultatet i dommen er i overensstemmelse med dette. Etter rettens syn kan den vinnende part på ingen måte bebreides for at det kom til sak.
SLUTNING
Ordinær og skjerpet tilleggsskatt for disse årene skal beregnes på nytt, basert på et inntektstillegg på 840 000 fratrukket minstefradrag. 
For øvrig frifinnes staten. 
Retten skal ta stilling til gyldigheten av Skattekontorets vedtak av 20. mars 2014. Vedtaket inneholder tre elementer som er tema i denne saken, herunder skjønnsmessig fastsettelse av inntekt, tilleggsskatt og trygdeavgift.
Skattemyndighetenes adgang til å fastsette ligningen for inntektsårene 2008 – 2012 ved skjønn er ikke bestridt, men retten mener likevel det er hensiktsmessig å gjennomgå de rettslige utgangspunktene.
Skattyters plikt til levere selvangivelse om egne forhold til skattemyndighetene er helt grunnleggende i skatteretten og avgjørende for at skattesystemet skal fungere. I motsetning til hovedregelen i forvaltningsloven, hvor forvaltningen har ansvaret for at en sak er tilstrekkelig opplyst, har skattyter selv som utgangspunkt ansvaret for å gi myndighetene de opplysningene de trenger for å fastsette inntekt. Reglene om skattyters opplysningsplikt følger av ligningsloven §§ 4-1 og 4-2. Ligningsloven ble erstattet av skatteforvaltningsloven i 2017, men det er ligningsloven som gjaldt på tidspunktet for endringsvedtaket. Selvangivelsesplikten er videreført i skatteforvaltningsloven §§ 8-1 og 82. Opplysningsplikten ivaretas i hovedsak gjennom informasjon i selvangivelsen, som skal inneholde en spesifisert oppgave over skattyters brutto formue og inntekt, fradragsposter og andre opplysninger som har betydning for gjennomføringen av ligningen, jf. ligningsloven § 4-3.
I Skattekontorets vedtak av 20. mars 2014 er det opplyst at skattemyndighetene avgjør hvilket faktisk forhold som skal legges til grunn for ligningen av den enkelte skattyter etter en prøving av de opplysninger han har gitt, og de øvrige opplysninger som foreligger, jf. ligningsloven § 8-1. Hvis skattemyndighetene mener at skattyterens oppgaver er uriktige eller ufullstendige, kan de endre, utelate eller tilføye poster. Det følger videre av ligningsloven § 8-2 at dersom skattemyndighetene mener at oppgavene ikke gir et forsvarlig grunnlag å bygge fastsettingene på, kan de sette skattyterens oppgave til side og fastsette grunnlaget for ligningen ved skjønn. I bestemmelsens tredje ledd er det presisert at dette også gjelder hvis skattyteren ikke har levert pliktig selvangivelse.
Etter dette har skattemyndighetene altså en rett og plikt til å fastsette grunnlaget for ligningen ved skjønn, dersom skattyter forsømmer sin opplysningsplikt og Skatteetaten ikke har opplysninger om skattyters forhold.
Det fremgår av vedtaket at for 2008 har A mottatt selvangivelse for næringsdrivende, men ikke levert denne. Det er heller ikke gitt opplysninger om lønnsinntekten på annen måte. For årene 2009 – 2012 har A levert selvangivelse for lønnsmottakere ved «stille aksept». Han har ikke gitt opplysninger om lønnsinntekt.
Skattemyndighetene hadde derfor adgang til å fastsette det faktiske grunnlaget for ligningen ved skjønn.
Målet er å fastsette skjønnet til det som fremstår som riktig ut ifra opplysningene i saken. Dette følger av forarbeidene og fremgår blant annet i Rt-1994-260 (Hatlestad):
Ligningsmyndighetene plikter å fastsette det faktiske grunnlaget for ligningen på grunnlag av en fri bevisbedømmelse som tar hensyn til alle foreliggende opplysninger, målet må være å komme så nær det faktisk riktige som mulige, og resultatet må ikke fremtre som vilkårlig eller åpenbart urimelig. Dette kan domstolene prøve.
Avgjørelsen er opprettholdt i senere rettspraksis, herunder HR-2017-967-A (Ålesund). Det fremgår videre av sistnevnte avgjørelse:
Domstolene kan altså prøve om skatte- og avgiftsmyndighetene har hatt som målsetning å komme så nær det faktisk riktige som mulig, om skjønnet har bygd på et riktig faktisk grunnlag, om skjønnet er utøvd vilkårlig, og om skjønnsresultatet er sterkt urimelig. Innenfor disse rammene har den myndighet som utøver skjønnet, et betydelig spillerom. I den nevnte dommen heter det at myndighetene her står «temmelig fritt», fordi skattyter har forsømt å gi nødvendige opplysninger.
Som en forlengelse av hovedregelen om skattyters opplysningsplikt er det oppstilt en bevisavskjæringsregel for domstolene. Det skal ikke lønne seg å spekulere i ikke å gi opplysninger til skattemyndighetene, for deretter å komme med nye opplysninger dersom det viser seg å gi et ugunstig resultat for skattyter. Bevisavskjæringsregelen er oppsummert i Rt-2006-404 (Invensys):
Det er sikker rett at det i utgangspunktet ikke er anledning til å påberope seg nye faktiske grunnlag som innsigelser mot et ligningsvedtak etter at den forvaltningsmessige behandlingen er avsluttet. Den rettslige prøvingen skal skje på samme faktiske grunnlag som forelå for ligningsmyndighetene. Gjennom en rekke høyesterettsavgjørelser er prinsippet modifisert og utdypet noe, ved at det trekkes en grense mot opplysninger som ikke ses som et nytt faktisk grunnlag, men bare som supplering av de opplysninger som ble gitt under den forvaltningsmessige behandlingen av saken. Forutsetningen må imidlertid være at skattyteren ikke kan klandres for ikke å ha gitt disse opplysningene tidligere. Jeg viser til Rt-2003-1821 (Hunsbedt Racing) avsnitt 33, med videre henvisning til plenumsavgjørelsen i Rt-2002-509 på side 523-524. I denne avgjørelsen vises det igjen til Agip-dommen i Rt-2001-1265, der hovedsynspunktet er at en skattyter ikke kan komme med nye bevis for domstolen som han hadde særlig oppfordring til å komme med under ligningsbehandlingen.
Oppsummert er domstolenes myndighet til å overprøve skjønnet begrenset. Det skal ikke foretas en ny prøving, men en prøving av om skattemyndighetene på tidspunktet for skjønnsfastsettelsen har hatt som målsetning å komme så nær det faktisk riktige resultat som mulig, om skjønnet har bygd på et riktig faktisk grunnlag, om skjønnet er utøvd vilkårlig, og om skjønnsresultatet er sterkt urimelig. I denne saken, hvor A ikke har levert pliktig selvangivelse for 2008, samt gitt uriktige eller ufullstendige opplysninger for 2009 – 2012, hadde myndighetene et betydelig spillerom.
Vedtaket fra Skatt Sør den 20. mars 2014 ble fattet på bakgrunn av en oppfølgingskontroll i Valmarine AS. Det forelå derfor allerede et vedtak som fastsatte inntekten skjønnsmessig for 2008. I tillegg ble As bankkontoer gjennomgått og det ble foretatt undersøkelser i Valutaregisteret for årene 2008 – 2012. Det fremgår av dokumentlisten i vedtaket at det etter kontrollen også ble utarbeidet et notat av bokettersynsrevisor datert 15. november 2013. I notatet fremkommer det forslag til endring av ligning/beskatning for årene 2008 – 2012. A ble varslet om at skattekontoret ville fastsette skattepliktig arbeidsinntekt for de aktuelle årene slik:
Inntektsåret 2008: kr 642 400
Inntektsåret 2009: kr 1 711 672
Inntektsåret 2010: kr. 675 000
Inntektsåret 2011: kr. 1 462 700
Inntektsåret 2012: kr. 1 610 330
A kom ikke med tilsvar eller merknader til de varslede endringene.
Når det gjelder årene 2008 og 2009 var A frem til 31. mai 2008 ansatt hos Valmarine AS i henhold til samme konsulentavtale som lå til grunn for det tidligere vedtaket. Fra og med 1. juni 2008 til 31. mai 2009 leies A ut til Valmarine AS via Caribe’s. Fra dette tidspunktet får han utbetalt lønn fra Caribe’s. Skattekontoret har lagt til grunn at Caribe’s er As Hong Kong-baserte selskap og dette er ikke bestridt av saksøker. For øvrig er avtalen tilnærme lik avtalen mellom Valmarine AS og A personlig. Avtalt lønn er 1 320 000 i tillegg til bonus og reisedekning etter regning. Denne avtalen blir senere forlenget til 31. desember 2009. Avtalt lønn er 1 450 650 per år i tillegg til bonus og reisedekning etter regning. Sett i lys av at dette var 2008 og 2009 har A i henhold til avtalegrunnlaget hatt en relativt høy lønn i årene 2008 – 2009.
Skjønnet for årene 2008 til 2009 er fastsatt på bakgrunn av bokettersyn i Valmarine AS. I retten ble det fremlagt leverandørkontoutdrag for A for perioden 1. januar 2008 til 10. september 2008 og leverandørkontoutdrag for Caribe’s i perioden 21. juli 2008 til 29. desember 2010. Skattemyndighetene har sett på utbetalinger fra Valmarine AS og lagt dette til grunn som lønnsinntekt for A. For perioden 1. juni 2008 til 31. desember 2009 utgjør dette 862 400 kroner i 2008, 1 7 11 672 i 2009 og 177 035 i utbetalt bonus for 2009 som ble utbetalt i 2010.
Det fremgår av disse opplysningene at Valmarine AS sin dekning av reiseregninger og andre utgiftsrefusjoner ikke er tatt med i beregningen av inntekt. Skattemyndighetene har kun medregnet utbetalinger merker med «consultant fee», «bonus», med videre. Dersom man for eksempel ser på utbetalingen fra 5. november 2008 «airticket 5-11» på 20 384,50 kroner fremstår det som klart for retten at A fortløpende har fakturert og fått dekket pådratte utgifter i forbindelse med arbeid Valmarine AS. I de tilfellene hvor slike utgifter ble fakturert særskilt, er utgiftsdekningen ikke tatt med som inntekt.
A har anført at han har hatt fradragsberettigede kostnader for årene 2008 og 2009. Kostnadene er listet opp i vedlegg til prosesskriv til Borgarting lagmannsrett den 2. mars 2017.
Man kan kun kreve fradragsrett for utgifter man har pådratt seg for å tjene skattepliktig inntekt. Skattemyndighetene har lagt til grunn at A har hatt en avtale om dekning av utgifter etter regning i henhold til ovenfor nevnte avtaler. Det fremgår også av reiseregningene og dekningen av disse. Ettersom A har fått dekket disse kostnadene har han ikke krav på fradrag for de samme kostnadene. Enten må han ta kostnadene med i inntekten og deretter kreve fradrag for disse, eller så må kostnadene utelates fra beregningen (slik som skattemyndighetene i dette tilfellet har valgt å gjøre) og man har da naturlig nok ikke krav på fradrag for disse.
Når det gjelder årene 2010 – 2012 fremgår det av vedtaket at man ikke hadde mange opplysninger å bygge på. Ved søk på internett fant skattemyndighetene ut at A etter 2009 var tilknyttet selskapet Metso. A har i retten opplyst at fra januar 2010 ble det inngått en avtale mellom Caribe’s og et underselskap av Metso. Skattemyndighetene henvendte seg til Metso Automation AS i Lier og fikk opplyst at han utførte tjenester for Metso Automation Inc. i Finland og at disse betalte hans honorarer. A har i retten opplyst at han i denne perioden fikk utbetalt lønn fra Caribe’s. Beløpene som ble lagt til grunn som inntekt for årene 2010 – 2012 ble fastsatt på bakgrunn av overføringer til A fra Caribe’s i Valutaregisteret. Utskrift fra Valutaregisteret ble fremlagt for retten og viser utbetalinger i tråd med det som ble lagt til grunn i endringsvedtaket.
A opplyste i retten at han har hatt avtale om dekning av utgifter etter regning, slik som for tidligere år. Dette har skattemyndighetene også lagt til grunn i både varsel og vedtak, og det har ikke blitt bestridt under forvaltningsbehandlingen. Skattemyndighetene har i tråd med dette forsøkt å finne frem til As inntekt uten reiseutgifter og med samme begrunnelse som ovenfor, ikke innrømmet fradrag for slike utgifter. A har i stedet fått minstefradrag.
A har anført at han har fradragsberettigede kostnader for årene 2010 – 2012. Kostnadene fremgår av vedlegget som nevnt over.
Etter rettens syn kan As krav på fradragsberettigede kostnader for disse årene heller ikke føre frem. Ut ifra Valutaregisteret ser det for det første ut til at A har levert reiseregninger, slik at arbeidsgiver allerede har dekket kostnadene. For det andre er kostnadene i vedlegget ikke tilstrekkelig dokumentert. I vedlegget er kostnadene listet opp og datert. Utgiftene er angitt med en kort beskrivelse («SAS Flight», «Htl Millenum Seoul», med videre) og utgiftens størrelse er angitt. Det må imidlertid fremlegges dokumentasjon som viser at utgiftene gjelder utføring av arbeid, ettersom det kun kan kreves fradrag for utgifter man har pådratt seg for å tjene skattepliktig inntekt. En ren opplisting av kostnadene uten underliggende dokumentasjon som kvitteringer og lignende, er ikke tilstrekkelig.
A har anført at han ikke har dokumentasjon i behold ettersom han på det tidspunktet utgiftene ble pådratt, var av den oppfatning at han ikke var skattepliktig til Norge. Han mener derfor at hans partsforklaring må legges til grunn som bevis for at utgiftene er pådratt og har vært nødvendige for utføring av arbeid. Det vises i denne forbindelse til at det har formodningen mot seg at A har reist i utlandet uten at dette har vært på grunn av og nødvendig for utførelse av hans arbeid.
I tråd med de rettslige utgangspunktene som er gjennomgått foran mener retten at A har hatt en klar oppfordring til å gi opplysninger under ligningsbehandlingen. Det fremgår av vedtaket at skattemyndighetene etterspurte kontrakter med videre uten at A var villig til å fremlegge dokumenter som kunne belyse saken ytterligere. Saksøker har unnlatt å sende relevant dokumentasjon til skattekontoret om fradragsberettigede utgifter. Derfor er han avskåret fra å komme med nye opplysninger for domstolen.
Konklusjonen er at skattemyndighetene har utøvet et forsvarlig skjønn. Ut ifra de opplysninger som var tilgjengelige for skattemyndighetene på tidspunktet for skjønnsutøvelsen er skjønnet verken vilkårlig eller sterkt urimelig.
I henhold til ligningsloven § 10-2 nr. 1 skal skattyter som har gitt ligningsmyndighetene uriktige eller ufullstendige opplysninger, eller som har unnlatt å levere pliktig selvangivelse, ilegges tilleggsskatt når opplysningssvikten har ført til eller kunne ført til skattemessige fordeler. Tilleggsskatt beregnes med 30 % av den skatt som er eller kunne ha vært unndratt, jf. ligningsloven § 10-4 nr. 1.
Retten mener det er klar sannsynlighetsovervekt for at A ikke har levert pliktig selvangivelse, eller at opplysningene han har gitt, er uriktig eller ufullstendige, og at de har ført til eller kunne ført til skattemessige fordeler. Dette gjelder også størrelsen på den skattemessige fordelen. Det vises til redegjørelsen foran. Vilkårene for ordinær tilleggsskatt er oppfylt. Ingen av unntakene i ligningsloven § 10-3 nr. 1 kommer til anvendelse.
Etter ligningsloven § 10-5 nr. 1 kan det, i tillegg til den tilleggsskatten som er ilagt etter § 10-2 nr. 1, ilegges skjerpet tilleggsskatt. Det oppstilles her en skjerpet beviskrav, idet det må anses bevist utover enhver rimelig tvil at skattyter har gitt uriktig eller ufullstendige opplysninger, eller unnlatt å levere selvangivelse. Det må også anses bevist utover enhver rimelig tvil at skattyter har handlet forsettlig eller grovt uaktsomt med hensyn til opplysningssvikten. I tillegg må det være bevist utover enhver rimelig tvil at skattyter minst har hatt den inntekten som danner grunnlaget for den skjerpede tilleggsskatten.
Retten mener det er bevist utover enhver rimelig tvil at A ikke har levert pliktig selvangivelse, eller at opplysningene han har gitt, er uriktig eller ufullstendige, og at de har ført til eller kunne ført til skattemessige fordeler. Størrelsen på inntektstillegget er basert på opplysninger og overføringer på bankkontoer, opplysninger fra Valmarine AS og overføringer i Valutaregisteret. Retten mener det er bevist utover enhver rimelig tvil at A har hatt denne lønnsinntekten, og at inntektstillegget på til sammen 6 111 102 er bevist utover enhver rimelig tvil.
Når det gjelder skyldkravet mener retten det er bevist utover enhver rimelig tvil at A forsettlig ga skattemyndighetene uriktige eller ufullstendige opplysninger ved ikke å oppgi inntektene til beskatning, og at han i det minste burde ha forstått at opplysningssvikten kunne ha ført til skattemessige fordeler. I denne vurderingen har retten lagt vekt på feilens art og størrelse og at det allerede var gjennomført en kontroll i Valmarine AS for perioden 2004 til og med 1. februar 2008. I vedtak fra Skatt Øst den 19. februar 2009 ble As inntekter for årene 2004 – 2007 økt og han ble ansett som skattemessig bosatt i Norge med virkning fra 1. januar 2005. Utbetalinger fra Valmarine AS ble ansett som lønnsinntekt med skatteplikt til Norge. Likevel unnlot A å levere selvangivelse for 2008, eller oppgi arbeidsinntekt eller annen inntekt til beskatning i Norge for årene 2008 – 2012. Vilkårene for skjerpet tilleggsskatt er oppfylt.
Etter ligningsloven § 10-5 nr. 3 skal skjerpet tilleggsskatt beregnes med 15 eller 30 % av den skatt som er eller kunne vært unndratt. Hvilken sats som skal benyttes, avgjøres ut ifra en vurdering av størrelsen på det unndratte beløp, graden av utvist skyld, og forholdene for øvrig. Skattemyndighetene la til grunn at skjerpet tilleggsskatt skulle ilegges med 30 % av den skatt som var unndratt av fastsatt lønnsinntekt. I vurderingen ble det lagt vekt på gjentagelse til tross for tidligere rettskraftig avgjørelse og at de unndratte beløp er betydelige.
A har anført at størrelsen på tilleggsskatten er for høy og har vist til andre saker hvor størrelsen på tilleggsskatten har vært mindre enn i hans sak. Retten forstår dette som en anførsel om at den ilagte tilleggsskatten utgjør en uforholdsmessig reaksjon.
Retten bemerker at slik det fremgår ovenfor fastsettes tilleggsskatten basert på de konkrete forholdene i den enkelte sak.
Saksøkte har foreslått å redusere beregningsgrunnlaget for ordinær og skjerpet tilleggsskatt for årene 2011 og 2012. For 2010 er beregningsgrunnlaget allerede mindre enn 840 000 kroner, som er det beløp A mener han skal bli lignet for. Reduksjonen i beregningsgrunnlaget utgjør imidlertid 622 700 kroner for 2011 og 780 330 kroner for 2012.
I tråd med saksøktes påstand har retten kommet til at ligningen skal oppheves for så vidt gjelder fastsettelse av tilleggsskatt for inntektsårene i 2011 og 2012. Ordinær og skjerpet tilleggsskatt for disse årene skal beregnes på nytt, basert på et inntektstillegg på 840 000 kroner fratrukket minstefradrag.
Den ilagte tilleggsskatten anses ikke for å utgjøre en uforholdsmessig reaksjon.
Tilleggsskatten beregnes av den skatt som er eller kunne ha vært unndratt, og i denne forbindelse regnes også trygdeavgift som skatt. A har anført at han ikke skulle vært belastet trygdeavgift, da han verken i årene 2008 – 2012, eller senere, har vært medlem av folketrygden. Han opplyste i retten at han har blitt informert om at han må søke om å bli medlem.
Det fremgår av folketrygdloven § 2-1 at personer som er bosatt i Norge, er pliktige medlemmer i folketrygden. Som bosatt i Norge regnes den som oppholder seg i Norge, når oppholdet er ment å vare eller har vart i minst 12 måneder. En person som flytter til Norge, regnes som bosatt fra innreisedatoen. Når man skatter til Norge er det som hovedregel Skatteetaten som trekker trygdeavgiften fra lønnen eller pensjonen gjennom skattetrekket. Trygdeavgift blir beregnet av personinntekt, jf. folketrygdloven § 23-3.
A var bosatt i Norge i henhold til folketrygdloven § 2-1 for årene 2008 – 2012. Han har blitt trukket for trygdeavgift og dette gir grunnlag for rettigheter. Dette gjelder uavhengig av om han fortsatt har registrert bostedsadresse i Hong Kong eller er registrert i Folkeregisteret. Trygdeavgiften er en avgift for de ytelser man får som medlem. Det finnes ikke et register hvor det fremkommer om man er medlem eller ikke, dette avgjøres når man søker om ytelser, eksempelvis pensjon. Det kan oppstå problemer dersom man da har registrert bostedsadresse i Norge, men vilkåret for om man er pliktig medlem i folketrygden og dermed skal betale trygdeavgift er om man regnes som bosatt Norge etter folketrygdloven § 2-1.
Oppsummert var A bosatt i Norge i henhold til folketrygdloven § 2-1 for årene 2008 – 2012 og han har blitt trukket for trygdeavgift i tråd med folketrygdlovens system.
Staten har fått medhold fullt ut og har vunnet saken. Som hovedregelen har parten dermed krav på full erstatning for sine sakskostnader, jf. tvisteloven § 20-1 første ledd.
Staten har lagt frem kostnadsoppgave i tråd med tvisteloven § 20-5 og har et samlet krav på 257 935 kroner. Etter rettens syn fremstår kostnadene som nødvendige og rimelige. Som det fremgår innledningsvis i dommen, under fremstillingen av saken, har hovedforhandling vært berammet og avlyst en rekke ganger. Saksøkte har påført saksøkte betydelige kostnader ved at saksøkte flere ganger har måttet sette seg inn i saken på ny. Dette kan ikke utelukkende tilskrives saksøkers helsemessige utfordringer. Retten bemerker i denne sammenheng at begjæringer om utsettelse flere ganger har kommet kort tid før planlagt hovedforhandling.
A har bedt retten vurdere om hver av partene skal dekke sine egne sakskostnader. Han antar at egne sakskostnader ligger på samme nivå som Staten, men har ikke lagt fram sakskostnadsoppgave.
Etter tvisteloven § 20-1 tredje ledd kan motparten helt eller delvis fritas for erstatningsansvar hvis tungtveiende grunner gjør det rimelig. Det legges særlig vekt på om det var god grunn til å få saken prøvd fordi den var tvilsom eller først ble bevismessig avklart etter saksanlegget, om den vinnende part kan bebreides at det kom til sak eller har avslått et rimelig forlikstilbud, eller om saken er av velferdsmessig betydning og styrkeforholdet partene imellom tilsier slikt fritak. At saken er av velferdsmessig betydning for den tapende part, og at styrkeforholdet mellom partene tilsier fritak, er imidlertid ikke i seg selv tilstrekkelig til å frita for sakskostnadsansvar. I tillegg må det foreligge andre momenter, for eksempel at saken er prinsipiell, se Høyesteretts avgjørelse inntatt i Rt-2011-586. Bestemmelsen kan slik sett bare være et støtteargument for lemping.
Retten mener det ikke foreligger slike tungtveiende grunner som gjør det rimelig å frita A for erstatningsansvar. Til tross for at saken er av velferdsmessig betydning og styrkeforholdet partene imellom isolert sett kunne tilsi fritak, foreligger det ikke andre momenter som tilsier fritak for A og dette kan i seg selv ikke være tilstrekkelig. Retten viser til at saken ikke har vært tvilsom og at Staten en rekke ganger har fremsatt forslag om løsninger som blant annet innebærer at A ikke vil bli krevet for sakskostnader dersom han trekker saken. Dette ble senest fremsatt under oppstart av hovedforhandlingen. I planmøtet før sommeren fremsatte Staten også forslag om at dersom A ikke klarte å fremskaffe opplysninger om inntekt og reiseregninger fra Caribe’s, ville Skatteetaten kunne akseptere at man for årene 2011 og 2012 benyttet 840 000 kroner som grunnlag for beregning av tilleggsskatten. Resultatet i dommen er i overensstemmelse med dette. Etter rettens syn kan den vinnende part på ingen måte bebreides for at det kom til sak.
SLUTNING
Ordinær og skjerpet tilleggsskatt for disse årene skal beregnes på nytt, basert på et inntektstillegg på 840 000 fratrukket minstefradrag. 
For øvrig frifinnes staten. 
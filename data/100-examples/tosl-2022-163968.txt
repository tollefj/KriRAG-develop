Kystverket fikk i vedtak av 18. oktober 2019 tillatelse til mudring, sprenging og deponering i forbindelse med utbedring av innseilingen til Borg havn. I vedtaket stilles krav til bruk av «best tilgjengelige teknikker» for mudring, forkortet BAT. Kravet er formulert slik i vilkårene:
«Opptak av masser skal gjennomføres så skånsomt som mulig med de beste tilgjengelige teknikker for mudring (BAT) slik at spredning av forurensning fra tiltaket minimeres. Det skal også velges mudringsteknologier som er optimale med hensyn til vanninnhold og videre håndtering av massene. Teknologien skal vurderes ut fra sedimentenes beskaffenhet og skal også vurderes underveis i arbeidet. Kriterier for bytte av teknologi skal beskrives i internkontrollen. En redegjørelse for metodene som planlegges benyttet for mudring og transport av sedimenter skal oversendes Miljødirektoratet senest 4 måneder før oppstart.»
Den 7. november 2022 startet et prøveprosjekt knyttet til mudring. Det ble i rettsmøtet opplyst at selve mudringen er avsluttet og at det som gjenstår er å rigge ned på mudringsstedene samt å deponere masser som nå ligger på en lekter. Planen er å deponere massene i sjø ved hjelp av en pumepteknikk, der slammet legges på havbunnen. Etter forklaringen i rettsmøtet legger retten til grunn at mudringsarbeidet pågikk fra 7.november til 17. -18. november. Retten forstår det slik at prøvemudringen nå er over og at en skal analysere data og gjøre vurderinger før planlagt oppstart av hovedprosjektet høsten 2023.
Mudringen i prøveprosjektet bestod i mekanisk mudring ved bruk av gravemaskin med lang arm og dels åpen grabb, lukket grabb og miljøgrabb. Massene ble hentet på bunnen og ført opp gjennom vannlagene, først sjøvann så ferskvann på toppen. Massene ble så lagt i en tett lekter som lå ved siden av flåten der gravemaskinen stod. I området der det mudres er det en merkbar strøm med varierende styrke som følge av at området ligger ved Glommas utløp.
Det er uenighet mellom partene om hvor stor spredning av sedimenter i vannet gravingen medførte. Kystverket har vist til målinger fra NIG som har skjedd på to måter. Dels ved at det oppstrøms og nedstrøms er plassert bøyer forankret med kjetting. Det er til hver bøye feste to måleapparater, et i ferskvannslaget og ett i sjøvannlaget. Disse har målt forurensningseffekten av mudringen. Det er også foretatt måling fra NIG med håndholdt måleutstyr fra båt. Utslippene blir sammenlignet med referanseverdier, som er knyttet opp mot et normalnivå for forurensning. Det ble opplyst at det ble satt et alarmnivå noe over referansenivået. Det er opplyst at en ikke kom over alarmnivået ved mudringen. Saksøker har gjort egne målinger med ekkolodd nedstrøms. Det ble i rettsmøtet vist video som viser utslag på ekkoloddet som kommer i sekvens med bruk av grabben.
Den 11. november 2022 krevet Neptun Network midlertidig forføyning med påstand om at Kystverkets mudring med grabb stanses med øyeblikkelig virkning. En begjærte altså ikke mudringen som sådan stanset, men krevet at den måtte fortsette med best tilgjengelig teknologi, i praksis slamsuging. Begjæringen gjelder ikke spørsmålet om sprengning og deponering.
Retten besluttet å beramme rettsmøte og staten leverte inn tilsvar den 17. november. Rettsmøte ble avholdt den 18. november. Det vises til rettsboken.
Det kreves at retten vurderer spørsmålet om det var grunnlag for forføyning, selv om det erkjennes at sikringsgrunn ikke foreligger når mudringen nå er over.
Kystverket har brutt strenge konsesjonsvilkår ved ikke å bruke best tilgjengelig teknologi (BAT). At det er et prøveprosjekt og at en skal utprøve forskjellige typer teknologi gir ikke rett til å bryte vilkårene. Det er allerede utviklet teknologi for mudring som hindrer utslipp ved opptak av masser, slamsuging. Det er ikke nødvendig med ytterligere kunnskapsinnhenting. Hovedkravet er derfor sannsynliggjort.
Da begjæringen ble tatt ut forelå det sikringsgrunn. En fortsatt mudring medfører stadig større utslipp som skader miljøet løpende og skadene blir verre og verre for hver dag som går.
Staten kunne begrenset kostnadene med å opplyse i tide at mudringen var stanset.
Neptun Network la ned slik påstand:
Den rettslige interessen, sakens aktualitet, har falt bort, saken skal da heves. Uansett foreligger ikke vilkårene for midlertidig forføyning. Hovedkravet er ikke sannsynliggjort, det forelå ikke sikringsgrunn da begjæringen ble tatt ut og ikke nå, en forføyning vil dessuten være åpenbart uforholdsmessig.
Borg havn ble sist mudret i 1995. Det er viktig at havnen blir mudret slik at sikkerhet og fremkommelighet sikres. Mudring er avgjørende for å opprettholde havnevirksomheten ved Borg.
Miljødirektoratet har gitt kystverket tillatelse til mudring iht. forurensningsloven §§ 11 og 16 og forurensningsforskriften § 12-6. Det er gitt på flere vilkår herunder vilkår om bruk av best tilgjengelig teknologi (BAT).
Mudringsprosjektet har først og fremst til formål å bedre fremkommelighet og sikkerhet, men prosjektet har også en betydelig miljøgevinst. Det vises til at dagens situasjon før fjerning av masser ved mudring, fører til oppvirvling av sediment fra skipstrafikk, fordi det er for grunt. Denne saken gjelder prøveprosjektet og hovedprosjektet skal starte opp høsten 2023.
Kystverket har vært i dialog med Miljødirektoratet og gjennomføringen av prosjektet. Det vises til tre brev til Miljødirektoratet fra Kystverket som viser informasjon gitt om prosjektet, herunder hvilken teknologi en skulle bruke. Miljødirektoratet var også på uanmeldt befaring på tirsdag 15. november. Direktoratet har ikke kommentert prosjektet eller påpekt brudd på vilkår.
Kystverket har ikke observert slik spredning av partikler og miljøgifter som saksøker mener har funnet sted. Observasjoner med ekkolodd er ikke nok. Det er ikke ført bevis for saksøkers syn.
Ved den rettslige vurderingen av hva som er BAT må domstolen vise tilbakeholdenhet mht. hva som utgjør BAT. Hva som er BAT beror på en sammensatt totalvurdering og er bla. avhengig av type sediment, hvor det ligger og andre forhold. Det hører med til vurderingen at det er urealistisk med bruk av sugeteknikk i hele prosjektet. Geotekniske forhold og bunnsedimentenes tilstand tilsier at en på en rekke områder må bruke mekanisk mudring. Det har vært nødvendig med prøveprosjektet for å søke kunnskap til hovedprosjektet.
Da begjæringen ble tatt ut var miljøgevinstene ved å gi forføyning små og er nå ikke eksisterende siden mudringen er avsluttet. En arbeidsstans ville ført til at viktig erfaringsgrunnlag ville gått tapt, som ville vært viktig av hensyn til miljøet i hovedprosjektet. Kystverket ville da hatt betydelige bortkastede utgifter.
Saksøker ble varslet i e-post om at mudringen var stanset slik at det ikke er grunnlag for å redusere statens kostnadskrav. At rettsmøtet var unødvendig må saksøker bære risikoen for.
Påstand:
Begjæringen er begrenset til krav om at mudringen ikke kan skje med bruk av grabb. I denne saken er ikke sprengning eller deponering gjort til tema.
Retten må etter rettsmøtet legge til grunn at det ikke lenger skjer mudring, verken med grabb eller andre metoder. Saksøker har da ikke lenger rettslig interesse i å få avgjort saken. Det følger av tvisteloven § 1-3 andre ledd at saksøker «må påvise et reelt behov for å få kravet avgjort i forhold til saksøkte. Dette avgjøres ut fra en samlet vurdering av kravets aktualitet og partenes tilknytning til det». Kravet om forføyning er ikke lenger aktuelt når prøvemudringen er avsluttet og ikke vil bli gjenopptatt. Når den rettslige interessen faller bort under saken skal saken heves. Rettens slutning er derfor at saken heves.
For å kunne kreve midlertidig forføyning må det foreligge en sikringsgrunn, jf. tvisteloven § 34-1. Når prøvemudringen nå er over foreligger ikke sikringsgrunn. Derfor er ikke de materielle vilkårene for forføyning til stede.
Fordi saken skal heves og fordi det ikke foreligger sikringsgrunn, behøver retten ikke ta stilling til hovedkravet.
Staten har krevet sakskostnader. Det er fremlagt en oppgave på samlet 22 400 kroner og det fremgår at det er brukt 10 timer til forberedelse og 4 timer i forbindelse med muntlig forhandlinger. De muntlige forhandlingene tok 3 timer. Retten korrigerer for dette slik at spørsmålet blir om det er grunnlag for å tilkjenne staten 20 800 kroner i kostnader.
Ved midlertidig forføyning avgjøres spørsmålet om sakskostnader etter reglene i tvisteloven kapittel 20. Utgangspunktet for vurderingen er at staten har vunnet saken når den er hevet fordi den ikke lenger hører under domstolene, se tvisteloven § 20-2 andre ledd. Det samme, at staten har vunnet, følger av at sikringsgrunn ikke foreligger ved avgjørelsestidspunktet.
Spørsmålet blir om det er grunnlag for å gjøre unntak fra plikten til å betale kostander etter unntaksreglene i § 20-2 tredje ledd som lyder:
«Motparten kan helt eller delvis fritas for erstatningsansvar hvis tungtveiende grunner gjør det rimelig. Det legges særlig vekt på
Grunnvilkåret for å anvende lempningsregelen i tredje ledd er at tungtveiende grunner gjør dette rimelig. Tredje ledd annet punktum bokstav a-c utpeker momenter det skal legges særlig vekt på, men uten at man må tape den overordnede norm av syne, jf. Rt-2012-209 avsnitt 16-17 og Rt-2011-717 avsnitt 20. De oppregnede momenter er ikke uttømmende.
Retten har etter en totalvurdering kommet til at det ikke er grunnlag for å gjøre unntak. Ved vurderingen er det i hovedsak lagt vekt på følgende:
Det skal en del til før det foreligger tungtveiende grunner. Retten har særlig vurdert momentene fremhevet i bokstav a. Ved vurderingen har retten lagt vekt på at det gjelder en sak om midlertidig forføyning der det stilles krav til bevis for både et hovedkrav og en sikringsgrunn, samt at forføyningen ikke vil være åpenbart uforholdsmessig. Saken gjaldt en prøvemudring der forføyningen ble fremsatt relativt kort tid før prøveperioden var over og ble opprettholdt også etter at retten besluttet å behandle saken i møte en uke etter at begjæringen ble fremmet. Bevisføringen i rettsmøtet viser dessuten at det ikke uten videre er slik at slamsuging i et hvert tilfelle utgjør BAT, uten at retten med dette behøver å ta stilling til hovedkravet. I totalvurderingen er også tatt med at kostnadskravet er begrenset.
Retten har videre vurdert oppgaven etter reglene i § 20-5 og finner å tilkjenne 20 800 kroner. Når det gjelder utmålingen har retten vurdert om rettsmøtet utgjorde en unødvendig kostnad fordi det viste seg at mudringen var avsluttet. Retten har kommet til at dette ikke medfører reduksjon av kostnadsansvaret. Det er da lagt vekt på at det i tilsvaret ble opplyst at arbeidet ville være ferdig lørdag 19. november. Da var i praksis sikringsgrunnen så svekket at saksøker burde trukket saken, dette selv om en først i rettsmøtet fikk nyansert faktum ved at det ble opplyst at mudringen var ferdig og at gjenstående arbeid var nedrigging.
SLUTNING
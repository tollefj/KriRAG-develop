Saksøker, A, er aksjonær i selskapet Energy Consulting AS. I november 2016 kjøpte A en leilighet i [adresse1] for 10 290 000 kroner sammen med sin kone. Kjøpet ble i hovedsak finansiert ved et lån hos DNB på 10 000 000 kroner. Energy Consulting AS stilte sikkerhet for lånet i form av pant i en leilighet selskapet eide i [adresse2] i Oslo.
Den 18. juni 2018 fikk DNB pant på 9 000 000 kroner i [adresse1]. Pantet i [adresse2] ble slettet den 8. august 2018.
I perioden 4. januar 2018 til 23. mai 2018 ble det gjennomført bokettersyn hos Energy Consulting AS. Rapport om stedlig kontroll forelå 5. oktober 2018.
Den 5. desember 2018 fattet Skatteetaten vedtak om endring av fastsetting av inntektsskatt for A for perioden 2011 til 2016. Inntektsøkningen for 2016 var på 10 196 791 kroner, hvorav 10 000 000 kroner knyttet seg til sikkerhetsstillelsen i [adresse2] som nevnt ovenfor.
A klaget over vedtaket den 21. februar 2019. Klagen gjaldt inntektsfastsettelsen for årene 2011 til 2016. Skatteklagenemda fattet vedtak den 23. september 2021. Klagen ble ikke tatt til følge.
Det ble tatt ut stevning for Oslo tingrett den 28. mars 2022 med påstand om at Skatteklagenemdas vedtak er ugyldig hva gjelder inntektsøkning for 2011 og 2012, samt hva gjelder beregning av skattepliktig fordel ved garantistillelsen i 2016. Den 9. mai 2022 innga Skatteetaten tilsvar. Skatteetaten la i tilsvaret ned påstand i samsvar med saksøkers påstand for så vidt gjaldt spørsmålet om inntektsøkning i 2011 og 2012.
Saken ble etter dette forlikt under saksforberedelsen for den delen som gjaldt inntektsøkning for 2011 og 2012. Saken er etter dette begrenset til beregningen av inntektsøkningen for 2016.
Hovedforhandling ble avholdt den 12. oktober 2022. Partene møtte med sine prosessfullmektiger. Det ble ikke avgitt partsforklaringer eller avhørt vitner. For den øvrige bevisførselen vises det til rettsboken.
Saksøkeren, A, har i korte trekk gjort gjeldende:
Sikkerhetsstillelsen som Energy Consulting ga for As lån hos DNB, var ugyldig fordi den var i strid med aksjeloven § 8-11 første ledd første punktum, jf. § 8-7 første ledd. Energy Consulting hadde ikke fri egenkapital på tidspunktet for sikkerhetsstillelsen og gikk derfor utenfor rammene av de midler som selskapet kan benytte til utdeling av utbytte. Det er ikke ført bevis for at banken var i god tro, jf. aksjeloven § 8-11 første ledd andre punktum.
Skatteloven § 10-11 fjerde ledd forutsetter at skatteyter er gitt en fordel i form av kreditt eller sikkerhetstillelse. Siden sikkerhetsstillelsen fra Energy Consulting var ugyldig, så eksisterte det ingen fordel for A som kan beskattes som utbytte. Sikkerhetsstillelsen har uansett ikke blitt effektiv idet skatteyter selv dels nedbetalte lånet og dels stilte annen sikkerhet.
Uansett er sikkerhetsstillelsen verdsatt uriktig. En aksjonær skal skattlegges på bakgrunn av fordelen han får som følge av eierskapet i selskapet. Fordelen som A fikk ved at Energy Consulting stilte sikkerhet for hans lån i DNB var ikke den nominelle verdien på 10 000 000 koner, men sikkerhetsstillelsens markedsverdi.
Det følger av skatteloven § 10-11 andre ledd at enhver vederlagsfri overføring av verdier fra selskap til aksjonær, skal regnes som utbytte. Det er sikker rett at det er markedsverdien som skal legges til grunn ved denne beregningen. Bestemmelsen i § 10-11 fjerde ledd om skattlegging av sikkerhetsstillelse som utbytte, er en særregel som ikke inneholder særskilte verdsettelsesregler. Utgangspunktet i skatteloven § 5-3 om verdsettelse til omsetningsverdi, må da legges til grunn også for denne beregningen.
Markedsverdien av sikkerhetsstillelsen i denne saken er differansen mellom renten for et usikret lån i 2016 og den renten A oppnådde som følge av at Energy Consulting AS stilte sikkerhet for lånet i DNB.
Det er lagt ned slik påstand:
Saksøkte, staten v/Skatteetaten Divisjon Innsats, har i korte trekk gjort gjeldende:
Spørsmålet om sikkerhetsstillelsens privatrettslige lovlighet og gyldighet er ikke avgjørende for den skattemessige behandlingen. Disposisjonen var ikke ugyldig fordi medkontrahenten var i god tro. Selskapsrettslig ulovlighet får ikke betydning for vurderingen av skatteplikt. Skatteplikten etter skatteloven § 10-11 fjerde ledd bortfaller derfor ikke selv om disposisjonen er i strid med aksjelovgivningen.
Beregningen av den skattepliktige fordelen for A er korrekt. Lovens ordlyd og forarbeidene tilsier at sikkerhetsstillelsen skal verdsettes på samme måte som om selskapet hadde ytt kreditt. Hovedformålet med lovbestemmelsen er å hindre muligheten for skattetilpasning ved at en aksjonær kunne ta opp lån i selskapet uten å bli beskattet.
Kreditt og sikkerhetsstillelse er likestilt i lovbestemmelsen og må behandles likt. Hvis lovgiver hadde ment at sikkerhetstillelse skulle vurderes annerledes enn kreditt, så måtte lovgiver ha gitt uttrykk for dette. Dersom sikkerhetsstillelse skulle verdsettes til omsetningsverdi, så ville alternativet «sikkerhetsstillelse» i skatteloven § 10-11 fjerde ledd blitt innholdsløst.
Det gjelder tilsvarende reverseringsregler for sikkerhetsstillelse som for kreditt i henhold til skatteloven § 10-11 femte og sjette ledd. Beskatning av sikkerhetsstillelse etter verdien på kreditten, vil derfor uansett ikke gi et urimelig resultat når det ses i sammenheng med framtidige skatteberegninger.
Det er nedlagt slik påstand:
Saken gjelder prøving av gyldigheten av Skatteklagenemdas vedtak av 23. september 2021. Etter saksforberedelsen er saken begrenset til å gjelde spørsmålet om beregning av inntektsøkning for A for inntektsåret 2016.
De overordnede problemstillingene i saken er om sikkerhetsstillelsen som Energy Consulting ga for As lån i DNB, skal regnes som skattepliktig utbytte for A, og hvordan dette utbyttet i så fall skal beregnes.
Hovedregelen om hva som er skattepliktig inntekt framgår av skatteloven § 5-1 første ledd:
Som skattepliktig inntekt anses enhver fordel vunnet ved arbeid, kapital eller virksomhet samt pensjon, føderåd og livrente
Hva en fordel vunnet ved kapital omfatter, reguleres nærmere i skatteloven § 5-20.
Skatteloven § 10-11 regulerer nærmere skatteplikt for utbytte. Første ledd slår fast at utbytte fra selskaper som omfattes av § 10-1, regnes som skattepliktig inntekt jf. blant annet § 5-20. Av skatteloven § 10-11 andre ledd framgår det at:
Som utbytte regnes enhver utdeling som innebærer en vederlagsfri overføring av verdier fra selskap til aksjonær.
Skatteloven § 10-11 fjerde ledd ble innført med virkning fra 7. oktober 2015. Bestemmelsen utvider området for hva som skal beskattes som utbytte og lød slik i 2016:
Kreditt eller sikkerhetsstillelse som ytes direkte eller indirekte fra selskap som omfattes av § 10-1, samt tilsvarende utenlandsk selskap, til personlig aksjonær skal regnes som utbytte for aksjonæren. Det samme gjelder dersom det ytes kreditt til personlig aksjonær fra annet selskap i samme konsern, jf. aksjeloven § 1-3 og allmennaksjeloven § 1-3, som selskapet den personlige aksjonæren er aksjonær i. Som kreditt til vedkommende aksjonær regnes også kreditt som gis til aksjonærens ektefelle eller til person som aksjonæren er i slekt eller svogerskap med i opp eller nedstigende linje eller i sidelinje så nær som onkel eller tante. Departementet kan ved forskrift bestemme at enkelte typer kreditt ikke skal anses som utbytte
Bestemmelsen er en omklassifiseringsregel som sier at lån og sikkerhetsstillelse fra selskap til aksjonær, skal skattlegges som utbytte.
Om bakgrunnen for at regelen ble innført heter det i Prop.1 LS (2015–2016) Skatter, avgifter og toll 2016, på side 76:
Departementet er enig med utvalget i at det bør innføres en regel om at lån fra selskap til personlige aksjonærer skatterettslig skal anses som utbytte på aksjonærens hånd. Dette vil fjerne tilpasningsmulighetene knyttet til lån fra selskap til personlig aksjonær. En slik regel vil også innebære at det ikke vil være behov for å ta stilling til om slike lån er reelle ved beskatningen av aksjonæren. Utbetalingen skal uansett behandles som utbytte hos mottakeren
Formålet med å innføre bestemmelsen, var å hindre den tilpasningsmuligheten som lå i at en aksjonær, ved å låne midler fra eget selskap, kunne ta ut midler av selskapet uten å betale utbytteskatt.
Retten skal for det første ta stilling til om Energy Consulting sin sikkerhetsstillelse utløste en skattepliktig fordel for A som skal skattlegges som utbytte etter § 10-11 fjerde ledd, til tross for at sikkerhetsstillelsen ikke var i samsvar med aksjelovens regler. Videre skal retten ta stilling til hvordan verdien av en slik fordel eventuelt skal fastsettes.
A har anført at sikkerhetsstillelsen var ugyldig fordi den var i strid med reglene i aksjeloven § 8-7, jf. § 8-11. Som følge av dette må sikkerhetsstillelsen anses som en nullitet. Den utgjorde derfor ingen skattemessig fordel for A som kan beskattes som utbytte.
Aksjeloven § 8-7 første ledd lyder:
Selskapet kan bare gi kreditt til eller stille sikkerhet til fordel for en aksjeeier eller noen av aksjeeierens nærstående innenfor rammen av de midler som selskapet kan benytte til utdeling av utbytte etter § 8-1. Det skal stilles betryggende sikkerhet for kravet på tilbakebetaling eller tilbakesøkning
Videre heter det i aksjeloven § 8-11 første ledd:
Har selskapet gitt kreditt eller for øvrig handlet i strid med reglene i §§ 8-7 til 8-10, er disposisjonen ugyldig. Er det stilt sikkerhet, kan ugyldighet likevel ikke gjøres gjeldende overfor en medkontrahent som var i aktsom god tro da sikkerheten ble stilt.
I årsregnskap for Energy Consulting for 2016 framgår det i note 6 om sikkerhetsstillelsen denne saken gjelder:
Videre er selskapets eiendom, jfr. Note 3, stillet som sikkerhet til fordel for aksjonær. Pantobligasjonens pålydende er 10.000.000. Lånet og sikkerhetstillelsen er i strid med aksjelovens § 8-7 som følge av at det ikke er stillet tilstrekkelig sikkerhet og at de overskrider selskapets frie egenkapital.
Det er enighet mellom partene om at sikkerhetsstillelsen var ulovlig etter reglene i aksjeloven § 8-7 første ledd. A har anført at sikkerhetsstillelsen som en følge av dette var ugyldig etter § 8-11, og derfor ikke representerte noen fordel som kan skattlegges.
Ugyldighet ikke kan gjøres gjeldende overfor medkontrahent i aktsom god tro, jf. aksjeloven § 8-11 første ledd. Medkontrahenten er i denne sammenheng DNB. Saksøker har vist til at DNB aldri har påberopt seg aktsom god tro i saken. DNB er imidlertid ikke part i denne saken og det har ikke vært bevisførsel om spørsmålet, utover de lånedokumenter som det er vist til.
Retten viser til at det ikke er framlagt noe som tilsier at A eller Energy Consulting har påberopt seg ugyldighetsinnsigelser overfor DNB. DNB har derfor ikke hatt foranledning til å påberope seg god tro. Etter rettens syn tilsier det som er framlagt i saken at DNB mest sannsynlig handlet i aktsom god tro da de inngikk en låneavtale med A. DNB innrettet seg etter disposisjonen som om de hadde sikkerhet, og det er ikke framlagt noe som tilsier at de ikke har gjort tilstrekkelige undersøkelser i forbindelse med avtaleinngåelsen. Retten legger til grunn at DNB ikke ville utbetalt lånet dersom banken hadde berettiget grunn til å tro at sikkerheten ikke ga dekning. Det ville ikke vært i bankens interesse å gå videre med låneavtalen i en slik situasjon.
Retten legger derfor til grunn som mest sannsynlig at A eller Energy Consulting ikke kunne gjort gjeldende en ugyldighetsinnsigelse etter aksjeloven, fordi banken kunne påberopt seg god tro. Sikkerhetsstillelsen skal da ikke anses som ugyldig ved skattefastsettelsen.
Retten bemerker at dette resultatet støttes av praktiske hensyn. Det ville være lite hensiktsmessig om Skatteetaten ved en skattefastsettelse måtte gå inn og prejudisielt vurdere gyldigheten av privatrettslige disposisjoner som skatteyter har foretatt, uten at ugyldighet har vært påberopt tidligere av skatteyter.
Retten oppfatter saksøktes argumentasjon slik at det er anført at selv om sikkerhetsstillelsen ikke anses ugyldig etter § 8-11, så får det uansett betydning for skattefastsettelsen at sikkerhetsstillelsen ble gitt i strid med aksjeloven § 8-7.
Retten viser til at DNB utbetalte lånet til A på de vilkår som var avtalt, og registrerte pant i Energy Consulting sin eiendom. Retten legger derfor til grunn at A rent faktisk nøt godt av sikkerhetsstillelsen ved at han fikk lån på bedre vilkår enn han ville fått om selskapet ikke hadde stilt sikkerhet. At banken innrettet seg etter avtalen, taler for at det ved vurderingen av skattespørsmålet er underordnet hvordan det privatrettslige forholdet var mellom partene. A mottok rent faktisk den fordelen som han senere ble beskattet for, selv om han senere har tilbakebetalt lånet.
Retten legger videre vekt på formålet med bestemmelsen i skatteloven § 10-11 fjerde ledd, som er å hindre at en aksjonær kan omgå reglene for utbyttebeskatning ved å ta opp lån fra selskapet eller ta opp lån hos tredjepart der selskapet stiller sikkerhet. Det er derfor relevant å se hen til hvordan ulovlig utdelt utbytte beskattes.
Kreditt og sikkerhetsstillelse fra selskap til aksjonær er etter innføringen av regelen i § 10-11 fjerde ledd, skatterettslig likestilt med utbetaling av utbytte. Om skjermingsfradrag ved utbetaling av utbytte heter det i aksjeloven § 10-12 første ledd:
Personlig skattyter som har alminnelig skatteplikt til Norge for mottatt utbytte, gis fradrag for skjerming i fastsatt alminnelig inntekt. Dette gjelder bare dersom utbyttet er lovlig utdelt fra selskapet. Fradraget kan ikke overstige aksjonærens utbytte for det aktuelle år, knyttet til den enkelte aksje. Dersom skjermingen overstiger årets utbytte, kan ubenyttet skjerming fremføres til fradrag i senere års utbytte på samme aksje. Fremføringsretten omfatter ikke skjermingsfradrag som ikke er benyttet som følge av at utbyttet er fritatt for skatteplikt etter § 10-11 syvende ledd.
I Karnov: Lovkommentarer, note 3 til § 10-11 heter det:
Dersom utbyttet ikke er lovlig utdelt, har skattyter / mottakeren av utbyttet ikke krav på skjermingsfradrag, og det er hovedregelen om utbyttebeskatning i sktl. § 10-11 som gjelder.
Virkningen av at utbytte er ulovlig utdelt, er altså at skatteyter må skatte av utbyttet etter hovedregelen, uten fradrag. Det følger forutsetningsvis av dette at virkningen ikke er at utbyttet anses som ikke utdelt.
Retten finner at den skatterettslige virkningen av ulovlig utbetaling må være den samme for sikkerhetsstillelse som den er for utbytte, jf. det som er sagt overfor om at § 10-11 fjerde ledd likestiller kreditt og sikkerhetsstillelse med utbytte. Konsekvensen av dette blir at sikkerhetsstillelses som er ulovlig etter aksjelovens regler, skal skattlegges på samme måte som ulovlig utbytte.
A skal etter dette skatte av fordelen ved sikkerhetsstillelsen, selv om denne var ulovlig etter aksjelovens regler.
Det neste spørsmålet er om verdien av sikkerhetsstillelsen skal settes til omsetningsverdien i samsvar med hovedregelen i skatteloven § 5-3, eller i samsvar med pålydende til den underliggende kreditten slik det ble gjort i Skatteklagenemdas vedtak.
Retten er kommet til at verdien av sikkerhetstillelsen må settes til pålydende av den underliggende krediten.
Skatteloven § 10-11 fjerde ledd gir ikke direkte anvisning på hvordan en sikkerhetstillelse skal verdsettes, utover at den skal regnes som utbytte.
Hovedregelen om hva som regnes som utbytte, framgår av skatteloven § 10-11 andre ledd første punktum hvor det heter:
Som utbytte regnes enhver utdeling som innebærer en vederlagsfri overføring av verdier fra selskap til aksjonær.
Skatteloven § 10-11 fjerde ledd er en spesialregel som utvider området for utbyttebeskatning etter andre ledd, ved at også kreditt og sikkerhetsstillelse skal behandles som en «vederlagsfri overføring fra selskap til aksjonær», jf. skatteloven § 10-11 andre ledd. Skattlegging etter § 10-11 fjerde ledd kan derfor ikke vurderes isolert fra sammenhengen med andre ledd. Lovens ordlyd gir anvisning på at sikkerhetsstillelse skal skattlegges som utbytte, uten å gi anvisning på en særskilt verdsettelse. Dette taler for at sikkerhetsstillelse må verdsettes på samme måte som utbytte, det vil si som om hele sikkerhetsstillelsen var en vederlagsfri overføring fra aksjonær til selskap.
Ordlyden i fjerde ledd likestiller kreditt og sikkerhetsstillelse gitt fra selskap til aksjonær. Det er enighet om at dersom selskapet hadde gitt kreditt, ville verdien av denne blitt beskattet som utbytte i sin helhet. Ordlyden skiller ikke mellom verdsettelsen av de to formene for fordel gitt fra selskap til aksjonær. Også her taler derfor ordlyden for at hele beløpet anses som en overføring til aksjonær.
Formålet med skatteloven § 10-11 fjerde ledd, er å hindre at aksjonæren skal kunne unngå utbyttebeskatning ved å skaffe seg kreditt eller sikkerhetsstillelse fra selskapet i stedet for å ta ut utbytte. Lovens formål trekker derfor også i retning av at sikkerhetsstillelsen må skattlegges på samme måte som en tilsvarende utbetaling av utbytte. En annen løsning vil gjøre det mer attraktivt å binde opp selskapets midler i en sikkerhetsstillelse, fordi dette ikke gir samme skattebelastning som utbytte. Retten viser til Prop.1 LS (2015–2016) Skatter, avgifter og toll 2016, side 76:
Departementet er enig med utvalget i at det bør innføres en regel om at lån fra selskap til personlige aksjonærer skatterettslig skal anses som utbytte på aksjonærens hånd. Dette vil fjerne tilpasningsmulighetene knyttet til lån fra selskap til personlig aksjonær. En slik regel vil også innebære at det ikke vil være behov for å ta stilling til om slike lån er reelle ved beskatningen av aksjonæren. Utbetalingen skal uansett behandles som utbytte hos mottakeren
Departementet foreslår at lån fra selskap til personlig aksjonær skal anses som utbytte hos mottakeren og følgelig skattlegges etter aksjonærmodellen. Det innebærer at den delen av lånet eventuelt sammen med ordinært utbytte som overstiger skjermingsfradraget, skattlegges som alminnelig inntekt på aksjonærens hånd. Hvis det foreligger et reelt lån, skal lånet fortsatt behandles som et lån i andre sammenhenger. Det vil for eksempel si at det gis fradrag for gjelden i aksjonærens formuesskattegrunnlag. Departementet legger videre til grunn at den skattemessige behandlingen på aksjonærnivå ikke får betydning på selskapsnivå. Selskapene vil fortsatt behandle aksjonærlån som en fordring.
Videre heter det på side 77:
Det kan også tenkes at selskapet yter lån til aksjonærer via en uavhengig part. Selskapet kan for eksempel stille sikkerhet for lån til aksjonæren, eller selskapet gir lån til en uavhengig part i sammenheng med at denne gir lån til aksjonæren. Departementet foreslår derfor at reglene om utbyttebeskatning av lån også skal gjelde sikkerhetsstillelse og tilfeller der lånet ikke gis direkte fra selskapet, men indirekte ved hjelp av en uavhengig part
Det følger av forarbeidene at formålet med å innføre bestemmelsen i skatteloven § 10-11 fjerde ledd, var å motvirke illojale låneforhold og hindre omgåelsen av utbytteskatt. Selv om hensynet til å unngå lån som ikke er reelle, ikke gjelder direkte når selskapet stiller sikkerhet i stedet for å yte lån, så framgår det av det siterte at departementet ønsket at sikkerhetsstillelse skulle likestilles med direkte kreditt. Formålet med å likestille kreditt med utbytte, ville blitt vesentlig uthulet dersom en aksjonær kunne omgå reglene ved at selskapet i stedet for å yte kreditt, ga indirekte kreditt ved å stille sikkerhet.
Formålet med bestemmelsen, slik det er uttrykt i forarbeidene, tilsier etter rettens mening at den skattemessige virkningen av kreditt og sikkerhet må være den samme for å unngå tilpasning til regelverket. Dersom lovgiver hadde ment at den skattemessige virkningen av direkte og indirekte kreditt som omklassifiseres til utbytte skulle være ulik, så kunne man forvente at lovgiver ville regulert dette spørsmålet.
Saksøker har vist til at en slik tolking vil gi urimelige enkeltutslag. Dersom lånet tilbakebetales slik at sikkerheten aldri aktualiseres, vil aksjonæren skattlegges for en fordel han aldri har mottatt.
Retten er kommet til at faren for eventuelle urimelige enkeltutslag av lovbestemmelsen ikke kan være avgjørende. Det følger klart av ordlyd og forarbeider at både sikkerhet og kreditt skal likestilles med utbetalt utbytte for å unngå omgåelser av reglene om utbyttebeskatning. Det kan synes som om lovgiver har valgt å la hensynet til klare og praktikable regler veie tyngst, selv om dette kan tenkes å gi urimelige enkeltutslag.
I den forbindelse nevnes at departementet i det som er sitert ovenfor, viser til en «mellomløsning» mellom kreditt og sikkerhetsstillelse fra selskapet, nemlig at selskapet yter lån til en tredjepart som igjen yter lån til aksjonæren. I et slikt tilfelle synes det klart at verdien av fordelen må settes til kredittens pålydende. Det ville da gi dårlig sammenheng i regelverket om verdsettelsen skulle bli annerledes hvis selskapet i stedet stilte sikkerhet for tredjemanns lån. Videre kunne det også gi uheldige enkeltutslag dersom verdien av sikkerheten ble satt til annet enn kredittens pålydende, fordi det i noen tilfeller stilles sikkerhet som er langt høyere enn selve lånebeløpet. Skatteyter kunne da risikert å måtte skatte av en sikkerhetsstillelse som var større enn lånet han fikk utbetalt.
Retten nevner også at urimelige utslag av sikkerhetsstillelse vil motvirkes av reverseringsreglene i § 10-11 femte og sjette ledd, se nedenfor.
Spørsmålet om hvordan sikkerhetsstillelse som omklassifiseres til utbytte skal verdsettes synes ikke å være direkte berørt i rettspraksis. Spørsmålet er omtalt noen steder i juridisk teori.
I Folkvord: «Omklassifisering av aksjonærlån til utbytte», Tidsskrift for skatt og avgift nr. 2, 2016 side 146 heter det:
Det må være verdien som tilføres aksjonæren på tidspunktet hvor kreditt oppstår som skal omklassifiseres. Vanligvis tilsvare dette lånets pålydende, men unntak kan forekomme. Særlig dersom aksjonæren erverver fordringer mot selskapet fra tredjemenn kan det forekomme at pålydende er høyere enn fordringens markedsverdi. Her er det ingen kreditt som kan omklassifiseres, heller ikke om hele fordringens pålydende innfris på et senere tidspunkt. Stiller selskapet en eller annen form for sikkerhet som benyttes av aksjonæren skal denne omklassifiseres. Tas loven på ordet skal også sikkerhetstillelse som aksjonæren betaler for omklassifiseres. Det kan ikke ha vært meningen. Har aksjonæren betalt vederlag foreligger ingen vederlagsfri overføring av verdier og det er ingen grunn til å omklassifiseres. Det kan derfor bare være aktuelt å omklassifisere sikkerhet i den grad det ikke betales honorar. Sikkerhetstillelsen må verdsettes til markedsverdi etter alminnelige regler.
Videre heter det på side 147:
Tilbakebetaling av lån får skattemessig betydning, se nærmere pkt. 6. En sikkerhetsstillelse tilbakebetales imidlertid ikke og denne type reverseringsspørsmål vil ikke oppstå her.
Retten er kommet til at Folkvords syn ikke kan veie tyngre enn de klare uttalelsene i forarbeidene om formålet med innføringen av lovbestemmelsen. Hensynet til å motvirke omgåelse av reglene for utbyttebeskatning må veie tyngst. Uttalelsen om at reverseringsspørsmål ikke vil oppstå ved sikkerhetsstillelse, er heller ikke treffende jf. drøftelsen nedenfor.
Formålet slik det er uttrykt i forarbeidene, vil etter rettens syn best varetas ved at skattefastsettelsen knyttes til verdien av kreditten, ikke sikkerhetsstillelsen. Et slikt synspunkt er også hevdet av Harlia: Revisjon og Regnskap, 2019, 4. utgave side 59 flg. hvor det heter:
Poenget her er at man skattlegger selve kreditten siden selskapet har medvirket, og at det altså ikke er selve sikkerhetsstillelsen man skattlegger.
A har videre anført at en slik verdsettelse som Skatteetaten har foretatt, vil kunne føre til et urimelig resultat fordi i motsetning til ved nedbetaling av lån hvor skatteloven § 10-11 femte og sjette ledd får anvendelse, så er det uklart om det gjelder en tilsvarende reverseringsregel for sikkerhetsstillelse. Skatteetaten har imidlertid anført at denne reverseringsregelen også gjelder for sikkerhetsstillelse.
I skatteloven § 10-11 femte og sjette ledd heter det:
Besluttet utbytte som motregnes mot kreditt som tidligere er regnet som utbytte etter reglene i fjerde ledd, anses ikke som skattepliktig utbytte for aksjonæren.
Tilbakebetaling av kreditt som tidligere er ansett som utbytte for aksjonær etter reglene i fjerde ledd, skal anses som innbetalt kapital for aksjonæren. Tilbakebetalingsbeløpet skal også legges til aksjonærens inngangsverdi på aksjene i selskapet
Bestemmelsene er såkalte reverseringsregler for å hindre at et utbytte beskattes to ganger.
Skatteloven § 10-11 femte og sjette ledd nevner ikke sikkerhetsstillelse direkte. Bestemmelsen viser til kreditt som er ansett som utbytte etter fjerde ledd. En naturlig språklig forståelse av ordlyden kunne derfor tilsi at alternativet sikkerhetsstillelse faller utenfor, siden bestemmelsen bare viser til kredittalternativet i fjerde ledd.
Heller ikke RF-1086 Rettledning til aksjonærregisteroppgaven, nevner eksplisitt sikkerhetsstillelse. Under punktet «aksjonærlån» heter det:
Nedbetaling av lån som tidligere er utbyttebeskattet, behandles som innskudd av ny kapital på aksjonærens hånd. Det innebærer at tilbakebetalingsbeløpet fordeles og legges til inngangsverdien på aksjonærens aksjer. Slik nedbetaling innrapporteres i post 22.
På Skatteetatens nettsider er det imidlertid publisert følgende om beskatning av aksjonærlån:
Stiller selskapet sikkerhet for aksjonærens lån hos tredjepart er beløpet skattepliktig for aksjonæren. Skatteplikten for aksjonæren gjelder også sikkerhetsstillelse som selskapet stiller for lån som tredjepart gir til aksjonærens ektefelle eller andre nærstående. Ved bortfall av sikkerhetsstillelsen vil tilsvarende beløp behandles som innbetalt kapital i selskapet. Dersom garantien nedkvitteres sammenfallende med nedbetaling av lånet, skal nedkvitteringen av sikkerheten behandles som innbetalt kapital i selskapet.
Det ble opplyst i retten fra Skatteetaten at det siterte avsnittet har vært publisert i alle fall siden 2018 på Skatteetatens nettsider.
Det siterte avsnittet viser at selv om reverseringsreglene i skatteloven § 10-11 femte og sjette ledd ikke eksplisitt nevner sikkerhetsstillelse, så praktiserer Skatteetaten reglene som om sikkerhetsstillelse omfattes. Ved bortfall av sikkerhetsstillelse vil da et tilsvarende beløp behandles som innbetalt kapital i selskapet. Aksjonæren vil da ikke blir beskattet to ganger for det samme beløpet. Skatteetaten bekreftet under hovedforhandlingen at skatteloven § 10-11 femte og sjette ledd gjelder også for sikkerhetsstillelser.
Retten legger etter dette til grunn av reverseringsreglene i skatteloven § 10-11 femte og sjette ledd får anvendelse også der et aksjeselskap har stilt garanti for et lån aksjonæren har tatt hos en tredjepart.
Saksøker har vist til at det ikke er skjedd en slik reversering i endringsvedtakene, til tross for at sikkerhetsstillelsen ble slettet før vedtak ble fattet. Etter det som er nevnt ovenfor om Skatteetatens syn på reverseringsreglene, legger retten til grunn at dette vil komme i senere inntektsår. Virkningen av regelen er at aksjonæren vil få godskrevet beløpet ved senere utdeling av utbytte.
Dette vil langt på vei demme opp for de uheldige utslagene som kan oppstå som følge av at verdien av den skatterettslige fordel en aksjonær oppnår ved selskapets sikkerhetsstillelse, settes til pålydende av den underliggende kreditten. De hensyn som taler mot en slik løsning, gjør seg da ikke like sterkt gjeldende.
Retten finner etter dette at lovens ordlyd og formål slik det er uttrykt i forarbeidene, tilsier at ved sikkerhetsstillelse som selskap gir for aksjonærs lån hos en tredjepart, skal den skattemessige fordelen verdsettes til pålydende av den underliggende kreditten. Reverseringsreglene i skatteloven § 10-11 femte og sjette ledd gjelder tilsvarende som for tilfeller der selskapet selv yter kreditt til aksjonæren. Rimelighetshensyn tilsier derfor ikke at en annen tolking skal legges til grunn.
Det er etter dette ikke grunnlag for å kjenne Skatteklagenemdas vedtak av 23. september 2021 ugyldig, og staten må frifinnes.
Saksøkte har vunnet saken og har da etter hovedregelen i tvisteloven § 20-2 første ledd krav på full erstatning for sine sakskostnader.
Tvisteloven § 20-2 tredje ledd første punktum bestemmer at den tapende part helt eller delvis kan fritas fra sakskostnadsansvar «hvis tungtveiende grunner gjør det rimelig». Etter § 20-2 tredje ledd andre punktum bokstav a skal det ved vurderingen blant annet «legges særlig vekt på om det var god grunn til å få saken prøvd fordi den var tvilsom eller først ble bevismessig avklart etter saksanlegget».
Retten finner at det i denne saken var god grunn til å få saken prøvd jf. § 20-2 tredje ledd andre punktum bokstav a. Retten viser til at den aktuelle lovbestemmelsen er relativt ny og til at lovens ordlyd ikke gir direkte anvisning på hvordan en sikkerhetsstillelse etter skatteloven § 10-11 fjerde ledd skal verdsettes. Spørsmålet synes ikke å være prøvd for retten tidligere. I den forbindelse viser også retten til at det var dissens i Skatteklagenemda på dette punktet. I vurderingen legger retten også en viss vekt på styrkeforholdet mellom partene. Selv om saken ikke kan sies å være av stor velferdsmessig betydning i henhold til § 20-2 tredje ledd andre punktum bokstav c, så har retten sett hen til at skatteetaten er en fagetat med betydelige ressurser på skattefeltet.
Etter dette finner retten at A skal fritas for kostnadsansvaret.
DOMSSLUTNING
Saken gjelder prøving av gyldigheten av Skatteklagenemdas vedtak av 23. september 2021. Etter saksforberedelsen er saken begrenset til å gjelde spørsmålet om beregning av inntektsøkning for A for inntektsåret 2016.
De overordnede problemstillingene i saken er om sikkerhetsstillelsen som Energy Consulting ga for As lån i DNB, skal regnes som skattepliktig utbytte for A, og hvordan dette utbyttet i så fall skal beregnes.
Hovedregelen om hva som er skattepliktig inntekt framgår av skatteloven § 5-1 første ledd:
Som skattepliktig inntekt anses enhver fordel vunnet ved arbeid, kapital eller virksomhet samt pensjon, føderåd og livrente
Hva en fordel vunnet ved kapital omfatter, reguleres nærmere i skatteloven § 5-20.
Skatteloven § 10-11 regulerer nærmere skatteplikt for utbytte. Første ledd slår fast at utbytte fra selskaper som omfattes av § 10-1, regnes som skattepliktig inntekt jf. blant annet § 5-20. Av skatteloven § 10-11 andre ledd framgår det at:
Som utbytte regnes enhver utdeling som innebærer en vederlagsfri overføring av verdier fra selskap til aksjonær.
Skatteloven § 10-11 fjerde ledd ble innført med virkning fra 7. oktober 2015. Bestemmelsen utvider området for hva som skal beskattes som utbytte og lød slik i 2016:
Kreditt eller sikkerhetsstillelse som ytes direkte eller indirekte fra selskap som omfattes av § 10-1, samt tilsvarende utenlandsk selskap, til personlig aksjonær skal regnes som utbytte for aksjonæren. Det samme gjelder dersom det ytes kreditt til personlig aksjonær fra annet selskap i samme konsern, jf. aksjeloven § 1-3 og allmennaksjeloven § 1-3, som selskapet den personlige aksjonæren er aksjonær i. Som kreditt til vedkommende aksjonær regnes også kreditt som gis til aksjonærens ektefelle eller til person som aksjonæren er i slekt eller svogerskap med i opp eller nedstigende linje eller i sidelinje så nær som onkel eller tante. Departementet kan ved forskrift bestemme at enkelte typer kreditt ikke skal anses som utbytte
Bestemmelsen er en omklassifiseringsregel som sier at lån og sikkerhetsstillelse fra selskap til aksjonær, skal skattlegges som utbytte.
Om bakgrunnen for at regelen ble innført heter det i Prop.1 LS (2015–2016) Skatter, avgifter og toll 2016, på side 76:
Departementet er enig med utvalget i at det bør innføres en regel om at lån fra selskap til personlige aksjonærer skatterettslig skal anses som utbytte på aksjonærens hånd. Dette vil fjerne tilpasningsmulighetene knyttet til lån fra selskap til personlig aksjonær. En slik regel vil også innebære at det ikke vil være behov for å ta stilling til om slike lån er reelle ved beskatningen av aksjonæren. Utbetalingen skal uansett behandles som utbytte hos mottakeren
Formålet med å innføre bestemmelsen, var å hindre den tilpasningsmuligheten som lå i at en aksjonær, ved å låne midler fra eget selskap, kunne ta ut midler av selskapet uten å betale utbytteskatt.
Retten skal for det første ta stilling til om Energy Consulting sin sikkerhetsstillelse utløste en skattepliktig fordel for A som skal skattlegges som utbytte etter § 10-11 fjerde ledd, til tross for at sikkerhetsstillelsen ikke var i samsvar med aksjelovens regler. Videre skal retten ta stilling til hvordan verdien av en slik fordel eventuelt skal fastsettes.
A har anført at sikkerhetsstillelsen var ugyldig fordi den var i strid med reglene i aksjeloven § 8-7, jf. § 8-11. Som følge av dette må sikkerhetsstillelsen anses som en nullitet. Den utgjorde derfor ingen skattemessig fordel for A som kan beskattes som utbytte.
Aksjeloven § 8-7 første ledd lyder:
Selskapet kan bare gi kreditt til eller stille sikkerhet til fordel for en aksjeeier eller noen av aksjeeierens nærstående innenfor rammen av de midler som selskapet kan benytte til utdeling av utbytte etter § 8-1. Det skal stilles betryggende sikkerhet for kravet på tilbakebetaling eller tilbakesøkning
Videre heter det i aksjeloven § 8-11 første ledd:
Har selskapet gitt kreditt eller for øvrig handlet i strid med reglene i §§ 8-7 til 8-10, er disposisjonen ugyldig. Er det stilt sikkerhet, kan ugyldighet likevel ikke gjøres gjeldende overfor en medkontrahent som var i aktsom god tro da sikkerheten ble stilt.
I årsregnskap for Energy Consulting for 2016 framgår det i note 6 om sikkerhetsstillelsen denne saken gjelder:
Videre er selskapets eiendom, jfr. Note 3, stillet som sikkerhet til fordel for aksjonær. Pantobligasjonens pålydende er 10.000.000. Lånet og sikkerhetstillelsen er i strid med aksjelovens § 8-7 som følge av at det ikke er stillet tilstrekkelig sikkerhet og at de overskrider selskapets frie egenkapital.
Det er enighet mellom partene om at sikkerhetsstillelsen var ulovlig etter reglene i aksjeloven § 8-7 første ledd. A har anført at sikkerhetsstillelsen som en følge av dette var ugyldig etter § 8-11, og derfor ikke representerte noen fordel som kan skattlegges.
Ugyldighet ikke kan gjøres gjeldende overfor medkontrahent i aktsom god tro, jf. aksjeloven § 8-11 første ledd. Medkontrahenten er i denne sammenheng DNB. Saksøker har vist til at DNB aldri har påberopt seg aktsom god tro i saken. DNB er imidlertid ikke part i denne saken og det har ikke vært bevisførsel om spørsmålet, utover de lånedokumenter som det er vist til.
Retten viser til at det ikke er framlagt noe som tilsier at A eller Energy Consulting har påberopt seg ugyldighetsinnsigelser overfor DNB. DNB har derfor ikke hatt foranledning til å påberope seg god tro. Etter rettens syn tilsier det som er framlagt i saken at DNB mest sannsynlig handlet i aktsom god tro da de inngikk en låneavtale med A. DNB innrettet seg etter disposisjonen som om de hadde sikkerhet, og det er ikke framlagt noe som tilsier at de ikke har gjort tilstrekkelige undersøkelser i forbindelse med avtaleinngåelsen. Retten legger til grunn at DNB ikke ville utbetalt lånet dersom banken hadde berettiget grunn til å tro at sikkerheten ikke ga dekning. Det ville ikke vært i bankens interesse å gå videre med låneavtalen i en slik situasjon.
Retten legger derfor til grunn som mest sannsynlig at A eller Energy Consulting ikke kunne gjort gjeldende en ugyldighetsinnsigelse etter aksjeloven, fordi banken kunne påberopt seg god tro. Sikkerhetsstillelsen skal da ikke anses som ugyldig ved skattefastsettelsen.
Retten bemerker at dette resultatet støttes av praktiske hensyn. Det ville være lite hensiktsmessig om Skatteetaten ved en skattefastsettelse måtte gå inn og prejudisielt vurdere gyldigheten av privatrettslige disposisjoner som skatteyter har foretatt, uten at ugyldighet har vært påberopt tidligere av skatteyter.
Retten oppfatter saksøktes argumentasjon slik at det er anført at selv om sikkerhetsstillelsen ikke anses ugyldig etter § 8-11, så får det uansett betydning for skattefastsettelsen at sikkerhetsstillelsen ble gitt i strid med aksjeloven § 8-7.
Retten viser til at DNB utbetalte lånet til A på de vilkår som var avtalt, og registrerte pant i Energy Consulting sin eiendom. Retten legger derfor til grunn at A rent faktisk nøt godt av sikkerhetsstillelsen ved at han fikk lån på bedre vilkår enn han ville fått om selskapet ikke hadde stilt sikkerhet. At banken innrettet seg etter avtalen, taler for at det ved vurderingen av skattespørsmålet er underordnet hvordan det privatrettslige forholdet var mellom partene. A mottok rent faktisk den fordelen som han senere ble beskattet for, selv om han senere har tilbakebetalt lånet.
Retten legger videre vekt på formålet med bestemmelsen i skatteloven § 10-11 fjerde ledd, som er å hindre at en aksjonær kan omgå reglene for utbyttebeskatning ved å ta opp lån fra selskapet eller ta opp lån hos tredjepart der selskapet stiller sikkerhet. Det er derfor relevant å se hen til hvordan ulovlig utdelt utbytte beskattes.
Kreditt og sikkerhetsstillelse fra selskap til aksjonær er etter innføringen av regelen i § 10-11 fjerde ledd, skatterettslig likestilt med utbetaling av utbytte. Om skjermingsfradrag ved utbetaling av utbytte heter det i aksjeloven § 10-12 første ledd:
Personlig skattyter som har alminnelig skatteplikt til Norge for mottatt utbytte, gis fradrag for skjerming i fastsatt alminnelig inntekt. Dette gjelder bare dersom utbyttet er lovlig utdelt fra selskapet. Fradraget kan ikke overstige aksjonærens utbytte for det aktuelle år, knyttet til den enkelte aksje. Dersom skjermingen overstiger årets utbytte, kan ubenyttet skjerming fremføres til fradrag i senere års utbytte på samme aksje. Fremføringsretten omfatter ikke skjermingsfradrag som ikke er benyttet som følge av at utbyttet er fritatt for skatteplikt etter § 10-11 syvende ledd.
I Karnov: Lovkommentarer, note 3 til § 10-11 heter det:
Dersom utbyttet ikke er lovlig utdelt, har skattyter / mottakeren av utbyttet ikke krav på skjermingsfradrag, og det er hovedregelen om utbyttebeskatning i sktl. § 10-11 som gjelder.
Virkningen av at utbytte er ulovlig utdelt, er altså at skatteyter må skatte av utbyttet etter hovedregelen, uten fradrag. Det følger forutsetningsvis av dette at virkningen ikke er at utbyttet anses som ikke utdelt.
Retten finner at den skatterettslige virkningen av ulovlig utbetaling må være den samme for sikkerhetsstillelse som den er for utbytte, jf. det som er sagt overfor om at § 10-11 fjerde ledd likestiller kreditt og sikkerhetsstillelse med utbytte. Konsekvensen av dette blir at sikkerhetsstillelses som er ulovlig etter aksjelovens regler, skal skattlegges på samme måte som ulovlig utbytte.
A skal etter dette skatte av fordelen ved sikkerhetsstillelsen, selv om denne var ulovlig etter aksjelovens regler.
Det neste spørsmålet er om verdien av sikkerhetsstillelsen skal settes til omsetningsverdien i samsvar med hovedregelen i skatteloven § 5-3, eller i samsvar med pålydende til den underliggende kreditten slik det ble gjort i Skatteklagenemdas vedtak.
Retten er kommet til at verdien av sikkerhetstillelsen må settes til pålydende av den underliggende krediten.
Skatteloven § 10-11 fjerde ledd gir ikke direkte anvisning på hvordan en sikkerhetstillelse skal verdsettes, utover at den skal regnes som utbytte.
Hovedregelen om hva som regnes som utbytte, framgår av skatteloven § 10-11 andre ledd første punktum hvor det heter:
Som utbytte regnes enhver utdeling som innebærer en vederlagsfri overføring av verdier fra selskap til aksjonær.
Skatteloven § 10-11 fjerde ledd er en spesialregel som utvider området for utbyttebeskatning etter andre ledd, ved at også kreditt og sikkerhetsstillelse skal behandles som en «vederlagsfri overføring fra selskap til aksjonær», jf. skatteloven § 10-11 andre ledd. Skattlegging etter § 10-11 fjerde ledd kan derfor ikke vurderes isolert fra sammenhengen med andre ledd. Lovens ordlyd gir anvisning på at sikkerhetsstillelse skal skattlegges som utbytte, uten å gi anvisning på en særskilt verdsettelse. Dette taler for at sikkerhetsstillelse må verdsettes på samme måte som utbytte, det vil si som om hele sikkerhetsstillelsen var en vederlagsfri overføring fra aksjonær til selskap.
Ordlyden i fjerde ledd likestiller kreditt og sikkerhetsstillelse gitt fra selskap til aksjonær. Det er enighet om at dersom selskapet hadde gitt kreditt, ville verdien av denne blitt beskattet som utbytte i sin helhet. Ordlyden skiller ikke mellom verdsettelsen av de to formene for fordel gitt fra selskap til aksjonær. Også her taler derfor ordlyden for at hele beløpet anses som en overføring til aksjonær.
Formålet med skatteloven § 10-11 fjerde ledd, er å hindre at aksjonæren skal kunne unngå utbyttebeskatning ved å skaffe seg kreditt eller sikkerhetsstillelse fra selskapet i stedet for å ta ut utbytte. Lovens formål trekker derfor også i retning av at sikkerhetsstillelsen må skattlegges på samme måte som en tilsvarende utbetaling av utbytte. En annen løsning vil gjøre det mer attraktivt å binde opp selskapets midler i en sikkerhetsstillelse, fordi dette ikke gir samme skattebelastning som utbytte. Retten viser til Prop.1 LS (2015–2016) Skatter, avgifter og toll 2016, side 76:
Departementet er enig med utvalget i at det bør innføres en regel om at lån fra selskap til personlige aksjonærer skatterettslig skal anses som utbytte på aksjonærens hånd. Dette vil fjerne tilpasningsmulighetene knyttet til lån fra selskap til personlig aksjonær. En slik regel vil også innebære at det ikke vil være behov for å ta stilling til om slike lån er reelle ved beskatningen av aksjonæren. Utbetalingen skal uansett behandles som utbytte hos mottakeren
Departementet foreslår at lån fra selskap til personlig aksjonær skal anses som utbytte hos mottakeren og følgelig skattlegges etter aksjonærmodellen. Det innebærer at den delen av lånet eventuelt sammen med ordinært utbytte som overstiger skjermingsfradraget, skattlegges som alminnelig inntekt på aksjonærens hånd. Hvis det foreligger et reelt lån, skal lånet fortsatt behandles som et lån i andre sammenhenger. Det vil for eksempel si at det gis fradrag for gjelden i aksjonærens formuesskattegrunnlag. Departementet legger videre til grunn at den skattemessige behandlingen på aksjonærnivå ikke får betydning på selskapsnivå. Selskapene vil fortsatt behandle aksjonærlån som en fordring.
Videre heter det på side 77:
Det kan også tenkes at selskapet yter lån til aksjonærer via en uavhengig part. Selskapet kan for eksempel stille sikkerhet for lån til aksjonæren, eller selskapet gir lån til en uavhengig part i sammenheng med at denne gir lån til aksjonæren. Departementet foreslår derfor at reglene om utbyttebeskatning av lån også skal gjelde sikkerhetsstillelse og tilfeller der lånet ikke gis direkte fra selskapet, men indirekte ved hjelp av en uavhengig part
Det følger av forarbeidene at formålet med å innføre bestemmelsen i skatteloven § 10-11 fjerde ledd, var å motvirke illojale låneforhold og hindre omgåelsen av utbytteskatt. Selv om hensynet til å unngå lån som ikke er reelle, ikke gjelder direkte når selskapet stiller sikkerhet i stedet for å yte lån, så framgår det av det siterte at departementet ønsket at sikkerhetsstillelse skulle likestilles med direkte kreditt. Formålet med å likestille kreditt med utbytte, ville blitt vesentlig uthulet dersom en aksjonær kunne omgå reglene ved at selskapet i stedet for å yte kreditt, ga indirekte kreditt ved å stille sikkerhet.
Formålet med bestemmelsen, slik det er uttrykt i forarbeidene, tilsier etter rettens mening at den skattemessige virkningen av kreditt og sikkerhet må være den samme for å unngå tilpasning til regelverket. Dersom lovgiver hadde ment at den skattemessige virkningen av direkte og indirekte kreditt som omklassifiseres til utbytte skulle være ulik, så kunne man forvente at lovgiver ville regulert dette spørsmålet.
Saksøker har vist til at en slik tolking vil gi urimelige enkeltutslag. Dersom lånet tilbakebetales slik at sikkerheten aldri aktualiseres, vil aksjonæren skattlegges for en fordel han aldri har mottatt.
Retten er kommet til at faren for eventuelle urimelige enkeltutslag av lovbestemmelsen ikke kan være avgjørende. Det følger klart av ordlyd og forarbeider at både sikkerhet og kreditt skal likestilles med utbetalt utbytte for å unngå omgåelser av reglene om utbyttebeskatning. Det kan synes som om lovgiver har valgt å la hensynet til klare og praktikable regler veie tyngst, selv om dette kan tenkes å gi urimelige enkeltutslag.
I den forbindelse nevnes at departementet i det som er sitert ovenfor, viser til en «mellomløsning» mellom kreditt og sikkerhetsstillelse fra selskapet, nemlig at selskapet yter lån til en tredjepart som igjen yter lån til aksjonæren. I et slikt tilfelle synes det klart at verdien av fordelen må settes til kredittens pålydende. Det ville da gi dårlig sammenheng i regelverket om verdsettelsen skulle bli annerledes hvis selskapet i stedet stilte sikkerhet for tredjemanns lån. Videre kunne det også gi uheldige enkeltutslag dersom verdien av sikkerheten ble satt til annet enn kredittens pålydende, fordi det i noen tilfeller stilles sikkerhet som er langt høyere enn selve lånebeløpet. Skatteyter kunne da risikert å måtte skatte av en sikkerhetsstillelse som var større enn lånet han fikk utbetalt.
Retten nevner også at urimelige utslag av sikkerhetsstillelse vil motvirkes av reverseringsreglene i § 10-11 femte og sjette ledd, se nedenfor.
Spørsmålet om hvordan sikkerhetsstillelse som omklassifiseres til utbytte skal verdsettes synes ikke å være direkte berørt i rettspraksis. Spørsmålet er omtalt noen steder i juridisk teori.
I Folkvord: «Omklassifisering av aksjonærlån til utbytte», Tidsskrift for skatt og avgift nr. 2, 2016 side 146 heter det:
Det må være verdien som tilføres aksjonæren på tidspunktet hvor kreditt oppstår som skal omklassifiseres. Vanligvis tilsvare dette lånets pålydende, men unntak kan forekomme. Særlig dersom aksjonæren erverver fordringer mot selskapet fra tredjemenn kan det forekomme at pålydende er høyere enn fordringens markedsverdi. Her er det ingen kreditt som kan omklassifiseres, heller ikke om hele fordringens pålydende innfris på et senere tidspunkt. Stiller selskapet en eller annen form for sikkerhet som benyttes av aksjonæren skal denne omklassifiseres. Tas loven på ordet skal også sikkerhetstillelse som aksjonæren betaler for omklassifiseres. Det kan ikke ha vært meningen. Har aksjonæren betalt vederlag foreligger ingen vederlagsfri overføring av verdier og det er ingen grunn til å omklassifiseres. Det kan derfor bare være aktuelt å omklassifisere sikkerhet i den grad det ikke betales honorar. Sikkerhetstillelsen må verdsettes til markedsverdi etter alminnelige regler.
Videre heter det på side 147:
Tilbakebetaling av lån får skattemessig betydning, se nærmere pkt. 6. En sikkerhetsstillelse tilbakebetales imidlertid ikke og denne type reverseringsspørsmål vil ikke oppstå her.
Retten er kommet til at Folkvords syn ikke kan veie tyngre enn de klare uttalelsene i forarbeidene om formålet med innføringen av lovbestemmelsen. Hensynet til å motvirke omgåelse av reglene for utbyttebeskatning må veie tyngst. Uttalelsen om at reverseringsspørsmål ikke vil oppstå ved sikkerhetsstillelse, er heller ikke treffende jf. drøftelsen nedenfor.
Formålet slik det er uttrykt i forarbeidene, vil etter rettens syn best varetas ved at skattefastsettelsen knyttes til verdien av kreditten, ikke sikkerhetsstillelsen. Et slikt synspunkt er også hevdet av Harlia: Revisjon og Regnskap, 2019, 4. utgave side 59 flg. hvor det heter:
Poenget her er at man skattlegger selve kreditten siden selskapet har medvirket, og at det altså ikke er selve sikkerhetsstillelsen man skattlegger.
A har videre anført at en slik verdsettelse som Skatteetaten har foretatt, vil kunne føre til et urimelig resultat fordi i motsetning til ved nedbetaling av lån hvor skatteloven § 10-11 femte og sjette ledd får anvendelse, så er det uklart om det gjelder en tilsvarende reverseringsregel for sikkerhetsstillelse. Skatteetaten har imidlertid anført at denne reverseringsregelen også gjelder for sikkerhetsstillelse.
I skatteloven § 10-11 femte og sjette ledd heter det:
Besluttet utbytte som motregnes mot kreditt som tidligere er regnet som utbytte etter reglene i fjerde ledd, anses ikke som skattepliktig utbytte for aksjonæren.
Tilbakebetaling av kreditt som tidligere er ansett som utbytte for aksjonær etter reglene i fjerde ledd, skal anses som innbetalt kapital for aksjonæren. Tilbakebetalingsbeløpet skal også legges til aksjonærens inngangsverdi på aksjene i selskapet
Bestemmelsene er såkalte reverseringsregler for å hindre at et utbytte beskattes to ganger.
Skatteloven § 10-11 femte og sjette ledd nevner ikke sikkerhetsstillelse direkte. Bestemmelsen viser til kreditt som er ansett som utbytte etter fjerde ledd. En naturlig språklig forståelse av ordlyden kunne derfor tilsi at alternativet sikkerhetsstillelse faller utenfor, siden bestemmelsen bare viser til kredittalternativet i fjerde ledd.
Heller ikke RF-1086 Rettledning til aksjonærregisteroppgaven, nevner eksplisitt sikkerhetsstillelse. Under punktet «aksjonærlån» heter det:
Nedbetaling av lån som tidligere er utbyttebeskattet, behandles som innskudd av ny kapital på aksjonærens hånd. Det innebærer at tilbakebetalingsbeløpet fordeles og legges til inngangsverdien på aksjonærens aksjer. Slik nedbetaling innrapporteres i post 22.
På Skatteetatens nettsider er det imidlertid publisert følgende om beskatning av aksjonærlån:
Stiller selskapet sikkerhet for aksjonærens lån hos tredjepart er beløpet skattepliktig for aksjonæren. Skatteplikten for aksjonæren gjelder også sikkerhetsstillelse som selskapet stiller for lån som tredjepart gir til aksjonærens ektefelle eller andre nærstående. Ved bortfall av sikkerhetsstillelsen vil tilsvarende beløp behandles som innbetalt kapital i selskapet. Dersom garantien nedkvitteres sammenfallende med nedbetaling av lånet, skal nedkvitteringen av sikkerheten behandles som innbetalt kapital i selskapet.
Det ble opplyst i retten fra Skatteetaten at det siterte avsnittet har vært publisert i alle fall siden 2018 på Skatteetatens nettsider.
Det siterte avsnittet viser at selv om reverseringsreglene i skatteloven § 10-11 femte og sjette ledd ikke eksplisitt nevner sikkerhetsstillelse, så praktiserer Skatteetaten reglene som om sikkerhetsstillelse omfattes. Ved bortfall av sikkerhetsstillelse vil da et tilsvarende beløp behandles som innbetalt kapital i selskapet. Aksjonæren vil da ikke blir beskattet to ganger for det samme beløpet. Skatteetaten bekreftet under hovedforhandlingen at skatteloven § 10-11 femte og sjette ledd gjelder også for sikkerhetsstillelser.
Retten legger etter dette til grunn av reverseringsreglene i skatteloven § 10-11 femte og sjette ledd får anvendelse også der et aksjeselskap har stilt garanti for et lån aksjonæren har tatt hos en tredjepart.
Saksøker har vist til at det ikke er skjedd en slik reversering i endringsvedtakene, til tross for at sikkerhetsstillelsen ble slettet før vedtak ble fattet. Etter det som er nevnt ovenfor om Skatteetatens syn på reverseringsreglene, legger retten til grunn at dette vil komme i senere inntektsår. Virkningen av regelen er at aksjonæren vil få godskrevet beløpet ved senere utdeling av utbytte.
Dette vil langt på vei demme opp for de uheldige utslagene som kan oppstå som følge av at verdien av den skatterettslige fordel en aksjonær oppnår ved selskapets sikkerhetsstillelse, settes til pålydende av den underliggende kreditten. De hensyn som taler mot en slik løsning, gjør seg da ikke like sterkt gjeldende.
Retten finner etter dette at lovens ordlyd og formål slik det er uttrykt i forarbeidene, tilsier at ved sikkerhetsstillelse som selskap gir for aksjonærs lån hos en tredjepart, skal den skattemessige fordelen verdsettes til pålydende av den underliggende kreditten. Reverseringsreglene i skatteloven § 10-11 femte og sjette ledd gjelder tilsvarende som for tilfeller der selskapet selv yter kreditt til aksjonæren. Rimelighetshensyn tilsier derfor ikke at en annen tolking skal legges til grunn.
Det er etter dette ikke grunnlag for å kjenne Skatteklagenemdas vedtak av 23. september 2021 ugyldig, og staten må frifinnes.
Saksøkte har vunnet saken og har da etter hovedregelen i tvisteloven § 20-2 første ledd krav på full erstatning for sine sakskostnader.
Tvisteloven § 20-2 tredje ledd første punktum bestemmer at den tapende part helt eller delvis kan fritas fra sakskostnadsansvar «hvis tungtveiende grunner gjør det rimelig». Etter § 20-2 tredje ledd andre punktum bokstav a skal det ved vurderingen blant annet «legges særlig vekt på om det var god grunn til å få saken prøvd fordi den var tvilsom eller først ble bevismessig avklart etter saksanlegget».
Retten finner at det i denne saken var god grunn til å få saken prøvd jf. § 20-2 tredje ledd andre punktum bokstav a. Retten viser til at den aktuelle lovbestemmelsen er relativt ny og til at lovens ordlyd ikke gir direkte anvisning på hvordan en sikkerhetsstillelse etter skatteloven § 10-11 fjerde ledd skal verdsettes. Spørsmålet synes ikke å være prøvd for retten tidligere. I den forbindelse viser også retten til at det var dissens i Skatteklagenemda på dette punktet. I vurderingen legger retten også en viss vekt på styrkeforholdet mellom partene. Selv om saken ikke kan sies å være av stor velferdsmessig betydning i henhold til § 20-2 tredje ledd andre punktum bokstav c, så har retten sett hen til at skatteetaten er en fagetat med betydelige ressurser på skattefeltet.
Etter dette finner retten at A skal fritas for kostnadsansvaret.
DOMSSLUTNING
Etter vegtrafikkloven § 33 nr. 3 kan det ved kjennelse besluttes midlertidig tilbakekall av førerretten overfor den som med skjellig grunn kan mistenkes for et straffbart forhold som kan medføre tap av førerretten. At det må foreligge «skjellig grunn» til mistanke innebærer at det må foreligge sannsynlighetsovervekt for at siktede er skyldig etter siktelsen. Ifølge vegtrafikkloven § 33 nr. 1 annet ledd, jf. tapsforskriften § 3-1 flg. kan kjøring i ruspåvirket tilstand med en alkoholkonsentrasjon på over 0,5 promille medføre tap av førerretten.
Retten finner at det foreligger skjellig grunn til mistanke for at siktede har forholdt seg som beskrevet i grunnlaget for siktelsen (dok. 03,01). Det vises til siktedes politiforklaring der det fremgår at han erkjenner å ha kjørt den aktuelle bilen i siktelsen, og at han kjørte av veien, samt politiets anmeldelse i saken (dok. 02,01) hvor det fremgår at siktede da han ble påtruffet på sin bopel kort tid etter kjøringen hadde røde øyne, luktet alkohol, var ustødig i gangen, måtte støttes på vei ned trappen, og blåste over lovlig verdi ved utåndingstest tatt kl. 22.21. Det er opplyst for retten at blodprøveresultatene i saken vil foreligge snarlig.
Retten finner på bakgrunn av dokumentene i saken at det er skjellig grunn til mistanke for at siktede har kjørt med en påvirkning tilsvarende en promille høyere enn 0,5 ved kjøringen omfattet av siktelsen. Ettersom retten finner at det er skjellig grunn til mistanke, er grunnvilkåret for midlertidig beslag av siktedes førerkort etter vegtrafikkloven § 33 nr. 3 oppfylt.
Beslag av førerkort er et tvangsmiddel og straffeprosessloven § 170 a kommer derfor til anvendelse. Etter bestemmelsen kan et tvangsmiddel bare brukes når det er tilstrekkelig grunn til det, og når bruken av tvangsmiddelet ikke vil utgjøre et uforholdsmessig inngrep. Høyesterett kjæremålsutvalg har i kjennelse inntatt i Rt-2003-163 uttalt at det, ved beslag av førerkort i et lengre tidsrom, er nødvendig med en konkret påvisning av at det faktisk er behov for et slik tiltak – enten av hensyn til trafikksikkerheten eller andre relevante, beskyttelsesverdige interesser.
Retten tar så stilling til om det er tilstrekkelig grunn til å holde siktedes førerkort beslaglagt frem til straffesaken er avgjort, eller om dette vil innebære et uforholdsmessig inngrep overfor siktede. Ifølge rettspraksis skal det foretas en samlet vurdering av flere momenter under forholdsmessighetsvurderingen. Relevante momenter vil være lovovertredelsens grovhet, hvilken trafikksikkerhetsrisiko siktede representerer, hvor sterke bevis som foreligger samt hvilke behov siktede har for å beholde førerkortet, jf. blant annet Rt-2005-160 og Rt-2012-1333.
Påtalemyndigheten har ikke i påtegningen sagt noe konkret om hvor lang tid som gjenstår for å få iretteført saken. Påtalemyndigheten har imidlertid opplyst at saken kan ventes endelig avgjort innen kort tid, idet blodprøveresultatet vil mottas snarlig.
Påtalemyndigheten har opplyst at saken vil berammes så snart man mottar blodprøveresultat og tiltale i saken er tatt ut. Påtalemyndigheten har videre opplyst at siktede ved domfellelse må påregne inndragning av sitt førerkort i 1 år. Siktede førerkort har vært beslaglagt siden 15.10.2022.
Retten mener at hensynet til trafikksikkerheten og likebehandling må veie tyngst. Retten mener videre at midlertidig tilbakekall av føreretten og beslag av førerkortet fram til forventet endelig avgjørelse foreligger, ikke er et uforholdsmessig inngrep. Retten kan ikke se at siktede i saken rammes noe hardere enn andre i tilsvarende situasjon. Retten tar derfor påtalemyndighetens begjæring om midlertidig tilbakekall av føreretten og om fortsatt beslag av siktedes førerkort til følge, men ikke for lenger tid enn 6 måneder uten ny kjennelse. Retten legger særlig vekt på at siktede dersom han domfelles må påregne inndragning av sitt førerkort i 1 år, og at det derfor er mindre risiko for at beslagstiden i saken blir så lang at det endelige tapet av førerretten er avsonet ved beslaget.
SLUTNING
Påtalemyndigheten kan midlertidig tilbakekalle føreretten og beslaglegge førerkortet til A, født [00.00.1952], inntil saken mot ham er endelig avgjort, men ikke ut over 5. april 2022 2023​*. 
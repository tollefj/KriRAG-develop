Ved bevisbedømmelsen under skyldspørsmålet bygger retten på de bevis som ble ført under hovedforhandlingen. For domfellelse kreves at påtalemyndigheten har ført fullt bevis for de faktiske forhold, både i objektiv og i subjektiv henseende. Enhver rimelig tvil skal løses til fordel for den tiltalte. Grunnlaget for bevisbedømmelsen vil være en vurdering av flere momenter som hver for seg kan ha ulik bevisstyrke. Det kreves ikke at hvert enkelt moment skal være bevist utover enhver rimelig tvil, så lenge det etter en samlet vurdering av momentene ikke er rimelig tvil om skyldspørsmålet, jf. for eksempel Rt-2005-1353.
Tiltalens post I a) gjelder fremsatte trusler mot dørvakten på [virksomhet].
Hva gjelder hendelsen natt til søndag 24. august 2021 legger retten følgende faktum til grunn som fullt ut bevist: Lørdag kveld 23. august 2021 hadde tiltalte vært alene hjemme og drukket betydelige mengder alkohol. Han ønsket å fortsette alkoholinntaket, og dro derfor til utestedet [virksomhet] i Gjøvik sentrum. Fornærmede, B var dørvakt på [virksomhet]. Restriksjoner grunnet Covid-19 medførte at B etter et visst klokkeslett ikke kunne slippe inn gjester med mindre de hadde bestilt bord, eller noen av bordene ble ledige. Dette gjorde at han ikke kunne slippe inn tiltalte.
Tiltalte oppfattet imidlertid at han ikke ble sluppet inn grunnet sin etnisitet. Tiltalte så at andre, etnisk norske, fikk komme inn etter at han var blitt nektet inngang, og reagerte sterkt på dette. Dette endte med en konfrontasjon mellom tiltalte og B. B forsøkte å forklare bakgrunnen for at tiltalte ikke fikk slippe inn, men tiltalte virket ikke å få dette med seg. Tiltalte kom deretter med en rekke skjellsord rettet mot B, hans familie, samt nedsettende kommentarer knyttet til Islam. B oppfattet tiltalte som hissig og truende. Tiltalte ble tatt med bort fra resten av køen, enten av B selv, eller av vekter C. Ettersom han fortsatt ikke roet seg ned og ble oppfattet som aggressiv, ble tiltalte lagt i bakken og påsatt håndjern i påvente av politiet.
Da politiet, herunder politibetjent Eystein Holte, kom til stedet forsøkte de å igjen forklare fornærmede hvorfor han ikke fikk slippe inn på [virksomhet]. Tiltalte ble da oppfattet som opprømt og sint, men begynte også å gråte. Tiltalte brukte blant annet ordet rasist om B. Etter hvert gikk tiltalte med på å forlate stedet, og forvant oppover Nedre Torggate. Retten har ved bevisvurderingen lagt vekt på tiltaltes egen forklaring, selv om det syns noe uklart hvorvidt tiltalte husker akkurat hva som ble sagt. Videre er det lagt vekt på de samsvarende forklaringene fra B, C og politibetjent Holte.
Retten går så videre til den rettslige vurderingen. Tiltalepunktet gjelder trusler etter straffeloven § 263. Etter denne bestemmelsen kan en straffes med bot eller fengsel i inntil ett år dersom en med ord eller handling «truer med straffbar adferd under slike omstendigheter at trusselen er egnet til å fremkalle alvorlig frykt».
Retten kan ikke se at det er ført bevis for at tiltalte på dette punktet kom med noen trusler mot B. Selv om det ble brukt skjellsord og B oppfattet tiltalte som truende, er ikke det nok til at vilkårene i straffebudet er oppfylt. Retten finner videre heller ikke at noe av det tiltalte på dette punktet uttalte var egnet til å fremkalle alvorlig frykt.
Derimot finner retten at tiltalte har utvist hensynsløs adferd, jf. strl. § 266. Det vises til at retten står fritt til å anvende et annet straffebud enn det som er angitt i tiltalen, jf. strpl. § 38, så fremt retten ikke går utenfor det forhold tiltalen gjelder, og at bestemmelsen som benyttes ikke har en vesentlig annen rettslig karakter enn den bestemmelsen som er angitt i tiltalen. Sentrale momenter ved denne vurderingen er om straffebudene tar sikte på å beskytte vesensforskjellige interesser, de grunnleggende trekk ved gjerningsbeskrivelsene, og om det er stor forskjell på strafferammene, jf. Rt-2011-172 avsnitt 19.
Slik retten ser det er det ikke problematisk å omsubsumere fra § 263 til § 266. Det er tale om det samme faktiske forholdet som tiltalen gjelder og bestemmelsene er ment å beskytte forholdsvis tilsvarende interesser. Det vises her til følgende uttalelser i LA-2022-83223:
«Lagmannsretten bemerker at bestemmelsene om trusler (§ 263) og hensynsløs atferd (§ 266) begge er plassert i straffeloven kapittel 24, som inneholder bestemmelser til vern av den personlige frihet og fred. Det framgår av forarbeider og teori at straffeloven § 266 normalt ikke skal brukes i konkurrens med den mer alvorlige bestemmelsen i § 263 om trusler, jf. Magnus Matningsdal, Straffeloven 2005. Lovkommentar, § 266. Hensynsløs atferd, note 10.1, Juridika, ajourført pr. 1. januar 2022.»
Selv om strafferammen for hensynsløs atferd i utgangspunktet er høyere enn trusler, viser praksis at hensynsløs adferd ikke som utgangspunkt straffes strengere enn trusler, og det vises igjen til uttalelsen fra lagmannsretten nevnt over. Det bemerkes at dette også var et tema under hovedforhandlingen.
Retten finner følgelig at den står fritt til å anvende strl. § 266 på forholdet i post 1 a).
Etter denne bestemmelsen skal det staffes med bot eller fengsel opptil to år dersom en «ved skremmende eller plagsom opptreden eller annen hensynsløs adferd (...) på annen måte krenker en annen fred». Om bestemmelsen uttales følgende i Rt-2014-669:
«På bakgrunn av ordlyden og de forarbeidsuttalelsene jeg har nevnt, legger jeg til grunn at en fredskrenkelse først blir straffbar etter § 390 a dersom den går markert ut over slike ubehageligheter som alminnelig menneskelig samkvem regelmessig kan føre med seg. En krenkelse rammes således bare dersom den kan karakteriseres som «hensynsløs», eller som «kvalifisert klanderverdig», se Matningsdal og Bratholm, kommentarutgave til straffeloven, tredje del, side 230.»
Selv om en dørvakt nok i større grad enn den øvrige befolkningen regelmessig møter på denne typen oppførsel i sitt yrke, finner retten at tiltaltes oppførsel, med de skjellsord som ble brukt sammenholdt med et aggressivt kroppsspråk, må anses for å være hensynsløs og kvalifisert klanderverdig.
Videre finner retten det ikke tvilsomt at tiltalte, bedømt som edru, forstod eller i det minste holdt det som mest sannsynlig at hans oppførsel innebar en hensynsløs adferd som krenkes Bs fred.
Tiltalte skal således dømmes for brudd på straffeloven § 266.
Tiltalens post I b gjelder trusler fremsatt kort tid etter hendelsesforløpet beskrevet under post I a).
Av det videre hendelsesforløpet denne natten finner retten det bevist utover enhver rimelig tvil at tiltalte, etter å ha forlatt [virksomhet] første gang, etter kort tid kom tilbake. Han fremstod da mer beruset enn første gang, og var fortsatt svært sint og aggressiv ovenfor B. Blant annet sa han til B at han var rasist, at tiltalte skulle slå ham, samt at han skulle ta ut øynene hans. B følte seg truet, og uttalte da en kode over sambandet slik at flere vektere kom til stedet for å hjelpe til. Også denne gangen kom politibetjent Eystein Holte til og hørte at tiltalte truet med å ta Bs øyne. Politibetjentene var på vei til å sette tiltalte inn i cellebilen, da en venn av tiltalte, D, kom til stedet i bil. D tilbød seg å kjøre tiltalte hjem, noe politiet godtok under forutsetning av at D tok kontakt med dem dersom han ikke klarte å ha kontroll på tiltalte. Tiltalte fikk pålegg fra politibetjent Holte om å holde seg borte fra sentrum resten av natten. Retten har ved bevisvurderingen lagt vekt på forklaringene fra B, politibetjent Holte og D, som alle har forklart seg forholdsvis sammenfallende. Også forklaringen fra tiltalte syns til en viss grad å stemme overens med øvrige forklaringer, likevel slik at tiltalte hadde vanskeligheter med å skille hendelsesforløpene fra hverandre.
Retten går så videre til den rettslige vurderingen. Tiltalepunktet gjelder trusler etter straffeloven § 263. Etter denne bestemmelsen kan en straffes dersom en med ord eller handling «truer med straffbar adferd under slike omstendigheter at trusselen er egnet til å fremkalle alvorlig frykt».
Retten bemerker at det ble forklart fra B at «jeg skal ta ut øynene dine» på arabisk nok ikke kan oversettes direkte til norsk. Dette er en forholdvis vanlig trussel på arabisk, som ikke nødvendigvis må forstås ordrett. Utrykket brukes mer generelt som en trussel om vold, og er mindre alvorlig enn en ordrett norsk oversettelse kan tilsi.
Retten finner det likevel ikke tvilsomt at tiltaltes uttalelser innebar en trussel om vold mot B, og at han følgelig truet med «straffbar adferd».
Trusselen går etter sitt innhold ut på noe som erfaringsmessig og typisk gir grunn til alvorlig frykt. Retten finner det videre hevet over rimelig fornuftig tvil at trusselen ut fra de konkrete omstendighetene den ble fremsatt i, var egnet til å skape slik frykt, slik straffebudet i § 263 objektivt sett krever. Det vises til HR-2008-1806-A om hva som kreves rettslig sett. I faktisk henseende viser retten til det at tiltalte allerede var blitt sendt bort av politiet, men kom tilbake for å true B, har bidratt til at det hele opplevdes svært truende. B forklarte dessuten for retten at han ble redd, og at det var derfor han uttalte nødkoden over sambandet, noe som sjelden skjer.
Videre finner retten det ikke tvilsomt at tiltalte, bedømt som edru, forstod eller i det minste holdt det som mest sannsynlig at hans handlinger og uttalelser var trusler om straffbar atferd som var egnet til å fremkalle alvorlig frykt.
Tiltalte skal således dømmes i henhold til tiltalens post I b) for brudd på straffeloven § 263.
Også post I c) gjelder trusler, fremsatt samme natt som I a) og b).
Retten finner det bevist utover enhver rimelig tvil at tiltalte, i bilen til D, sa til D at han hadde husnøklene sine i bilen som stod parkert i nærheten. D kjørte derfor til tiltaltes bil, og tiltalte gikk ut for å hente nøklene. D så da at tiltalte hentet noe fra fiskeutstyret han hadde liggende i bilen, og så etter hvert at tiltalte hadde en kniv i hånden. D forsøkte å stoppe tiltalte, men skjønte raskt at han ikke klarte å ha kontroll på ham. Tiltalte gikk tilbake mot [virksomhet] med kniven i hånda. D kjørte derfor tilbake til politiet som fortsatt stod i nærheten av [virksomhet] og kommuniserte til dem at tiltalte var på vei nedover mot [virksomhet] med kniv. Retten har vedrørende dette hendelsesforløpet lagt vekt på tiltaltes egen forklaring, samt forklaringen fra D.
Politiet besluttet å bevæpne seg, og så deretter tiltalte på vei nedover mot [virksomhet]. Politiet ropte på ham, ba ham stanse og legge fra seg kniven. Etter noen tilrop la tiltalte fra seg kniven. Han ble deretter lagt i håndjern og satt inn i cellebilen. I cellebilen ble det satt på lydopptak.
Tiltalte virket på dette tidspunktet ganske fortvilet, og gråt en del i bilen. Han uttalte blant annet at B er veldig rasistisk, at tiltalte «skal tilbake og vise ham», «om jeg må sitte hundre år i fengsel, jeg skal finne ham», samt generelt at han skal finne B. Retten har her lagt vekt på forklaring fra tiltalte selv, samt fra politibetjentene Gjestvang, Holte og Redse. Forklaringene underbygges av lydopptak fra cellebilen.
Ordene tiltalte brukte kan alene ikke nødvendigvis anses som en trussel. Sett i lys av at tiltalte kun kort tid før hadde oppsøkt og truet B etter å ha fått beskjed om å dra hjem, samt vært på vei mot [virksomhet] med kniv, finner retten at det er klart at uttalelsene var en trussel om straffbar atferd, samt at disse var egnet til å fremkalle alvorlig frykt. Det er ikke krav om at truslene må være fremsatt direkte ovenfor fornærmede, jf. Rt-1984-1197. Gjerningsbeskrivelsen i § 263 rammer etter ordlyden de trusler tiltalte har fremsatt mot B i politibilen, ettersom øvrige vilkår er oppfylt.
Retten finner det heller ikke tvilsomt at tiltalte, bedømt som edru, forstod eller i det minste holdt det som mest sannsynlig at hans uttalelser var trusler om straffbar atferd som var egnet til å fremkalle alvorlig frykt.
De objektive og subjektive vilkår for straff er til stede. Tiltalte skal således for overtredelsen i tiltalens post I c) for brudd på straffeloven § 263.
Post II gjelder brudd på besøksforbud, jf. strl. § 168.
Det er ikke bestridt at tiltalte ble ilagt besøksforbud ovenfor B ved beslutning av 22.08.2021. Det følger av beslutningen at tiltalte med hjemmel i strpl. § 222a forbys å oppsøke, å forfølge og på noe vis å ta kontakt med B, verken personlig eller gjennom telefon, tekstmelding, e-post eller annen elektronisk meddelelse, brev, postkort eller annen skriftlig meddelelse, eller gjennom tredjemann. Forbudet gjaldt frem til 22.02.2022. Besøksforbudet ble forkynt for tiltalte 22.08.2021 klokken 14:30.
Videre finner retten det bevist utover enhver rimelig tvil at tiltalte fredag 27.08.2022 ca kl. 23:00 oppsøkte B på hans arbeidsplass på [virksomhet]. Tiltalte sa at han ville snakke med B og spurte hvorfor han hadde hentet de andre vekterne sist. B ba tiltalte om å gå, og tiltalte ble deretter hentet av en venn som tok med seg tiltalte bort fra B. Tiltalte ønsket ikke å forklare seg om dette forholdet, men retten legger vekt på forklaringen fra B og vekteren som stod sammen med ham på dette tidspunktet, E.
Retten er ikke i tvil om at vilkårene for brudd på besøksforbudet er oppfylt, og at tiltalte var kjent med besøksforbudet, og således forsettlig brøt dette.
De objektive og subjektive vilkår for straff er til stede. Tiltalte skal dømmes i henhold til tiltalens post II.
Tiltalens post III gjelder brudd på strl. § 189 annet ledd, for å ha båret kniv på offentlig sted.
Det er ikke bestridt at tiltalte bar kniv i Gjøvik sentrum søndag 22. august 2021 ca kl. 02:30. Retten viser her til det som fremkommer under post I c). Retten finner det heller ikke tvilsomt at tiltalte hadde nødvendig forsett. Tiltalte har erkjent straffeskyld for dette forholdet.
De objektive og subjektive vilkår for straff er til stede. Tiltalte skal dermed også dømmes i henhold til tiltalens post III.
Post IV gjelder unnlatelse av å rette seg etter politiets pålegg.
Det er ikke omtvistet at tiltalte søndag 22. august 2021 ca kl. 02:00 fikk pålegg av politibetjent Holte som bortviste ham fra sentrum for resten av natten. Retten viser her til Holtes forklaring for retten. Det er heller ikke tvilsomt at han senere samme natt kom tilbake til samme sted, jf. det som fremgår under post I c).
Ettersom tiltalte på dette tidspunktet var svært beruset, er det usikkert om han fikk med seg og forstod dette pålegget. Han skal imidlertid bedømmes som om han var edru, og retten finner det ikke tvilsomt at tiltalte som edru hadde forstått innholdet i pålegget, og at han brøt dette da han returnerte til sentrum.
De objektive og subjektive vilkår for straff er til stede. Tiltalte skal dømmes i samsvar med tiltalens post IV.
Tiltalens post V gjelder brudd på vegtrafikkloven § 31 første ledd, jf. § 22 første ledd, for å ha ført en motorvogn når han var påvirket av alkohol.
Også dette forholdet er erkjent av tiltalte. Retten finner det ikke tvilsomt at tiltalte har handlet som beskrevet i tiltalen, og at han har handlet i det minste uaktsomt. Retten vektlegger her tiltaltes egen forklaring om at han hadde drukket øl tidligere samme kveld. Retten finner imidlertid ikke å kunne feste lit til tiltaltes forklaring om at han kun hadde drukket noen få øl klokken 23. Retten viser her til forklaring fra politibetjent Hans Kristian Thorsrud og analyseresultatet av tiltaltes blod, tatt samme natt, som viste at tiltalte hadde en promille på 1,08.
De objektive og subjektive vilkår for straff er til stede. Tiltalte dømmes i henhold til tiltalens post V.
Tiltalens post VI gjelder kjøring i strid med fartsgrense.
Retten finner det bevist utover enhver rimelig tvil at tiltalte onsdag 27 oktober ca kl. 04:25 kjørte i opptil 131 km/t i en 80-sone langs fylkesvei 33 og riksvei 4 i Hunndalen. Tiltalte har selv forklart at han vet at han kjørte for fort, men mente at han ikke at han kjørte så fort som i 131 km/t. Retten finner dette likevel bevist basert på forklaringen fra politibetjent Thorsrud, samt logg for gjennomsnittsfarsmåler i dok 11,03,09,01.
Retten finner det heller ikke tvilsomt at tiltalte i det minste handlet uaktsomt ved kjøring i opptil 131 km/t.
De objektive og subjektive vilkår for straff er til stede. Tiltalte dømmes i henhold til tiltalens post VI.
Retten skal utmåle straff for ett tilfelle av hensynsløs adferd, to tilfeller av trusler, ett tilfelle av brudd på besøksforbud, ett tilfelle av bæring av kniv på offentlig sted, ett tilfelle av unnlatt innrettelse av pålegg fra politiet, ett tilfelle av beruset kjøring og ett tilfelle av hastighetsoverskridelse.
Straffeloven § 79 første ledd bokstav a om det såkalte straffskjerpelsesprinsippet kommer til anvendelse. Dette innebærer at det ved straffutmålingen tas utgangspunkt i det mest alvorlige forholdet, og deretter gis et tillegg i straffen for de øvrige overtredelsene, jf. for eksempel HR-2017-1282-A avsnitt 75.
Forholdene omhandlet i post II, post III og post IV ville isolert sett medført bøtestraff, men skal tillegges vekt i skjerpende retning, jf. straffeprosessloven § 40 annet ledd.
Aktor la ned påstand om at tiltalte dømmes til fengsel i 75 dager.
Tiltalte er en 36 år gammel mann som ikke tidligere er straffet.
Det er tiltalens post I b) og c) som er bærende for straffeutmålingen. Disse forholdene vurderes samlet ved straffeutmålingen.
Ved fastsettelsen av utgangpunktet for straffen må det sees hen til adferdens og trusselens art og alvor. Det fremgår av Høyesteretts dom i Rt-2008-401 og senere rettspraksis at straffen for alvorlige trusler som et utgangspunkt straffes med ubetinget fengsel mellom 15 og 30 dager. Avhengig av de konkrete omstendighetene kan det være aktuelt både med strengere og mildere straff. I høyesterettsdommen angis at «I det lavere sjikt kan det således ikke være utelukket å anvende samfunnsstraff der forholdene ligger til rette for det. I spesielt unnskyldelige tilfelle, eller der personlige forhold tilsier det, må også straffen kunne gjøres betinget.»
I foreliggende sak gjelder det trusler om en noe udefinert form for vold. I post I b) truet med at tiltalte skulle slå fornærmede, samt ta øynene hans. Ut i fra fornærmedes forklaring om sistnevnte legger retten til grunn at dette utrykket er kulturelt betinget, og må forstås som en udefinerbar trussel om vold, og ikke er en så alvorlig trussel som det kan høres ut som på norsk. I post I c) er også truslene lite definerte, da tiltalte i all hovedsak uttalte at han «skulle ta» og «skulle finne» fornærmede. I lys av øvrig hendelsesforløp, herunder at tiltalte ble stoppet med kniv på vei mot fornærmedes oppholdssted, finner retten at dette i det minste må forstås som trusler om kroppsskade, trolig også trussel om alvorlig kroppsskade.
Retten finner at det må anses skjerpende at truslene er fremsatt delvis direkte ovenfor fornærmede, at de er fremsatt på nattestid, samt at helheten, ved at tiltalte gjentatte ganger samme natt oppsøkte fornærmede, gjør at trusene får et mer alvorlig preg.
Til sammenlikning viser retten til LA-2021-106939, hvor utgangspunktet for straffutmålingen var 15 dagers ubetinget fengsel, hvor domfelte ringte til fornærmede og uttalte at hun skulle «drepe henne». Hun ringte deretter til fornærmedes kjæreste og uttalte at «hun skulle tenne på huset» til fornærmede og videre «om huset brenner ned så vet du hvem som har gjort det». Lagmannsrettens sak er mer alvorlig enn hver av truslene i foreliggende sak. På den annen side oppsøkte tiltalte fornærmede to ganger innenfor en kortere periode og truslene kom etter at tiltalte var bedt om å forlate stedet etter å ha oppført seg hensynsløst ovenfor fornærmede. Videre var de første truslene fremsatt personlig, og ikke over telefon. Truslene dessuten sees i lys av tiltalte hentet kniv, noe som forsterker inntrykket av tiltaltes gjennomføringsvilje, og dermed gjør at truslene syns mer alvorlige.
Alt i alt finner retten at truslene i post I b) og c) samlet tilsier en straff noe over 20 dager.
Retten går så videre til post I a). Retten finner at forholdet isolert må anses for å være i nedre sjikt av det som anses som hensynsløs adferd, og at forholdet isolert sett nok ikke ville medført noen ubetinget fengselsstraff. Forholdet får følgelig kun betydning i straffeskjerpende retning, i likhet med tiltalens post II, III og VI.
Hva gjelder post V og VI, kjøring med en promille på 1,08, samt i en hastighet på 131 km/t i en 80-sone, vurderes disse samlet.
Det følger av vegtrafikkloven § 31 andre ledd bokstav b) at kjøring med en alkoholkonsentrasjon i blodet over 0,5 til og med 1,2 promille straffes med bot og betinget eller ubetinget fengsel. Kjøring med alkoholkonsentrasjon i blodet mellom 0,5 og 1,0 promille straffes etter rettspraksis som hovedregel med bot og betinget fengsel. For alkoholkonsentrasjon i blodet over 1,2 promille er hovedregelen ubetinget fengsel, jf. vtrl. § 31 annet ledd bokstav c). For intervallet mellom, dvs. 1,0 og inntil 1,2, har retten en større skjønnsmessig adgang ved reaksjonsvalget. Forarbeidene angir at straffen skal tilpasses graden av promille og den konkrete fare som er skapt, jf. Ot.prp.nr.65 (1987–1988) s. 29. Etter forarbeidene vil tydelige tegn på påvirkning, samt når vegtrafikklovens øvrige regler er overtrådt, f.eks. mht. fart eller aktsomhet, trekke i retning av ubetinget fengsel.
Tiltalte kjørte med en hastighet på 131 km/t i en 80-sone, noe som isolert sett er helt i nedre sjikt av de tilfellene som idømmes samfunnsstraff. Utover den faren beruselsen og hastigheten i seg selv medfører, oppstod det ingen farlige situasjoner. Det tok imidlertid noe tid før tiltalte stoppet for politibilen. Tiltalte forklarte dette med at han først ikke oppfattet at det var en politibil som fulgte etter ham, og at han bare så lysene og trodde det var en ambulanse. Retten har vanskeligheter med å feste lit til dette, særlig i lys av politibetjent Hans Kristian Thorsrud sin forklaring om at tiltalte faktisk satte opp farten ytterligere etter at blålysene ble påskrudd.
Alt i alt finner retten at post V og VI isolert sett tilsier en kortere betinget fengselsstraff.
Retten finner som et utgangspunkt at alle forholdene samlet tilsier en straff på 36 dager i fengsel.
Tiltalte har erkjent straffeskyld for to av forholdene. Hans forklaring for retten har imidlertid, med de begrensninger som følger av at han på gjerningstidspunktet var svært beruset, forklart seg uforbeholdent og i tråd med øvrige vitneforklaringer. Dette med unntak av for tiltalens post II, som han nektet å forklare seg om. Retten finner at dette bør hensynas, jf. straffeloven § 78 bokstav f. Imidlertid har tilståelsen ikke hatt betydning for oppklaringen og liten betydning for sakens iretteføring.
Videre har det gått godt over ett år siden de fleste av forholdene, samt ett år fra kjøringen i ruspåvirket tilstand. Det er uklart hvor mye som er passiv liggetid, men retten er ikke i tvil om at det lange tidsforløpet må hensyntas i formildende retning.
Etter at ovennevnte er hensyntatt finner retten at de samlede forhold som utgangspunkt tilsier en straff på 30 dager fengsel.
Tiltalte har samtykket til samfunnsstraff, jf. vilkåret i § 48 første ledd bokstav c. Dermed kan samfunnsstraff idømmes etter straffeloven § 48 første ledd i stedet for fengselsstraff når det ellers ikke ville ha blitt idømt strengere straff enn fengsel i ett år, og hensynet til straffens formål ikke taler mot en reaksjon i frihet.
Det avgjørende i foreliggende sak er om hensynet til straffens formål taler mot en reaksjon i frihet, jf. § 48 første ledd bokstav b. Høyesterett har i en rekke saker de siste årene understreket at samfunnsstraff forutsetter at «det foreligger klare og sterke rehabiliteringshensyn eller andre spesielle og tungtveiende grunner», jf. bl.a. Rt-2013-630 avsnitt 14. Ved denne vurderingen må individualpreventive hensyn avveies mot de allmennpreventive- og forholdsmessighetshensyn.
Ingen av de pådømte forholdene avskjærer i seg selv bruk av samfunnsstraff. Retten finner imidlertid at allmennpreventive hensyn gjør seg sterkt gjeldene både når det gjelder trusler om vold mot en dørvakt, samt når det gjelder kjøring i ruspåvirket tilstand sammenholdt med høy fart. Det foreligger heller ikke klare rehabiliteringshensyn i denne saken.
Når retten likevel har kommet til at det skal idømmes samfunnsstraff i dette tilfellet, er det begrunnet i tiltaltes skjøre livssituasjon, som retten finner at gjør ham særlig utsatt for fengselsstraffens negative påvirkning.
Tiltalte kom alene til Norge fra Irak i 2015. Etter et opphold i Nord-Norge fikk han kommuneplass i [sted] fra 2017. Han har etter dette hatt vanskeligheter med å integrere seg. Dette skyldes i stor grad at han ikke har fått noen jobb. I følge vitnet D, som kjenner tiltalte fra norskkurs, har tiltalte forsøkte å få seg jobb, men uten hell. Han har oppfattet at tiltalte har forsøkt å få orden på livet, men at det har vært vanskelig i et fremmed land uten hjelp. Tiltalte har ingen familie og svært begrenset sosialt miljø i Norge. Tiltalte selv sier at denne vanskelige situasjonen har medført at han ikke kjenner seg igjen i den personen han har blitt.
Retten finner det ikke tvilsomt at tiltalte er i en vanskelig livssituasjon. Slik retten ser det vil det være uheldig for tiltalte å sone en fengselsdom, og på den måten kunne skape seg kontakter i det kriminelle miljøet, ettersom han er i en situasjon hvor han har stort behov for å danne seg et miljø. Derimot vil en samfunnsstraff bidra til at tiltalte får noen faste rammer i hverdagen og at han får forsøkt seg i arbeidslivet. Slik retten ser det vil både tiltalte og samfunnet være mer tjent med en slik løsning.
Retten har på dette punktet vært i betydelig tvil, men har kommet til at på tross av at allmennpreventive hensyn gjør seg sterkt gjeldene i saken, må at hensynet til tiltalte og hans integrering i det norske samfunnet veie tyngre i denne saken.
En dom på samfunnsstraff skal være fra 30 til 420 timer, jf. strl. § 49. Som utgangspunkt utmåles samfunnsstraff med 30 timer for hver måned av den subsidiære fengselsstraffen, jf.Ot.prp.nr.90 (2003–2004) s. 447. Dette utgangspunktet kan fravikes, blant annet i tilfeller hvor den subsidiære straffen er kort, eller der retten er i tvil om samfunnsstraff er tilstrekkelig reaksjon, jf. Rt-2003-320. Begge deler gjør seg gjeldene i foreliggende tilfelle.
Retten finner at samfunnsstraffen i dette tilfellet bør settes til 40 timer. Gjennomføringstiden settes til 120 dager.
Det er videre nedlagt påstand om bot. Det følger av fast og langvarig rettspraksis med støtte i vegtrafikklovens forarbeider at boten ved kjøring i påvirket tilstand som den klare hovedregel skal settes til halvannen ganger brutto månedsinntekt, og bare i sjeldne tilfeller under 10 000 kroner.
Tiltalte lever imidlertid på sosialstønad og mottar kun det som er absolutt nødvendig for sitt livsopphold per måned. Retten finner derfor at boten i foreliggende tilfelle skal settes til under 10 000 kr. Realiteten ved betalingen av en bot for tiltalte, er at han da vil være avhengig av å få tilsvarende sum utbetalt for livsopphold, noe som gjør at hensikten med en bot syns å bortfalle.
Retten fastsetter etter dette boten skjønnsmessig til 2 000 kr, subsidiært 15 dager fengsel.
Endelig er det begjært dom for tap av førerett.
Det følger av forskrift av 19. desember 2003 nr. 1660 om tap av førerrett for motorvogn mv. (tapsforskriften) § 3-2 nr. 2 at for alkoholkonsentrasjonen i blodet over 0,9 til og med 1,1 promille, skal tapsperioden fastsettes fra 20 til 22 måneder.
Retten finner ikke at det er forhold som tilsier at en tapstid på 22 måneder er uforholdsmessig eller at tapet vil være vesentlig mer byrdefullt for tiltalte enn det som normalt må påregnes. Dette er heller ikke anført fra tiltalte.
Etter tapsforskriften § 1-4 kan tapstiden settes ned dersom tiltalte har hatt førerkortet i sin besittelse i lengre tid og han ikke selv kan bebreides for dette. Med «lengre tids besittelse» menes en periode på mer enn seks måneder, jf. LB-2019-85105 og HR-2020-1401-U.
I dette tilfellet har tiltalte hatt førerkortet i sin besittelse fra 27. april 2022, noe som ved domsavsigelse er seks måneder. Retten viser her til at Borgarting lagmannsrett i LB-2021-69400 fant at syv måneder var tilstrekkelig med henblikk på «lengre tids besittelse». I den saken ble tapstiden redusert fra presumtivt 18 måneder til 14 måneder.
Etter en samlet vurdering av besittelsesperiodens varighet finner retten at tapsperioden passende kan settes til 17 måneder. Tiltaltes førerkort var beslaglagt i perioden 27. oktober til 27. april, og denne perioden skal derfor gå til fradrag i tapsperioden, jf. tapsforskriften § 1-4 første ledd.
Tiltalte pålegges å ta full ny førerprøve dersom han vil erverve førerkort på ny, jf. forskrift om tap av retten til å føre motorvogn § 8-3.
Aktor har nedlagt påstand om at tiltalte skal idømmes sakskostnader.
Tiltalte domfelles og skal således som hovedregel dømmes til å betale sakskostnader jf. straffeprosessloven § 436. Det er opp til rettens skjønn å ilegge saksomkostninger. Sakskostnader skal bare idømmes dersom det antas mulig å oppnå betaling, jf. straffeprosessloven § 437 tredje ledd.
Det vises til at tiltalte står uten økonomiske ressurser. Retten finner følgelig at sakskostnader ikke idømmes.
Dommen er enstemmig.
DOMSSLUTNING
til samfunnsstraff i 40 – førti – timer med en gjennomføringstid på 120 – etthundreogtjue – dager, subsidiært fengsel i 30 – tretti – dager, jf. straffeloven § 79 bokstav a og straffeloven § 48. I tillegg kommer en ubetinget bot på 2 000 – totusen – kroner, subsidiært fengsel i 15 – femten – dager
Ved hel eller delvis fullbyrding av straffen kommer varetekt til fradrag med 2 – to – dager, jf. straffeloven § 83.
Han pålegges å ta full ny førerprøve dersom han vil erverve førerkort på ny, jf. forskrift om tap av retten til å føre motorvogn § 8-3.
Ved bevisbedømmelsen under skyldspørsmålet bygger retten på de bevis som ble ført under hovedforhandlingen. For domfellelse kreves at påtalemyndigheten har ført fullt bevis for de faktiske forhold, både i objektiv og i subjektiv henseende. Enhver rimelig tvil skal løses til fordel for den tiltalte. Grunnlaget for bevisbedømmelsen vil være en vurdering av flere momenter som hver for seg kan ha ulik bevisstyrke. Det kreves ikke at hvert enkelt moment skal være bevist utover enhver rimelig tvil, så lenge det etter en samlet vurdering av momentene ikke er rimelig tvil om skyldspørsmålet, jf. for eksempel Rt-2005-1353.
Tiltalens post I a) gjelder fremsatte trusler mot dørvakten på [virksomhet].
Hva gjelder hendelsen natt til søndag 24. august 2021 legger retten følgende faktum til grunn som fullt ut bevist: Lørdag kveld 23. august 2021 hadde tiltalte vært alene hjemme og drukket betydelige mengder alkohol. Han ønsket å fortsette alkoholinntaket, og dro derfor til utestedet [virksomhet] i Gjøvik sentrum. Fornærmede, B var dørvakt på [virksomhet]. Restriksjoner grunnet Covid-19 medførte at B etter et visst klokkeslett ikke kunne slippe inn gjester med mindre de hadde bestilt bord, eller noen av bordene ble ledige. Dette gjorde at han ikke kunne slippe inn tiltalte.
Tiltalte oppfattet imidlertid at han ikke ble sluppet inn grunnet sin etnisitet. Tiltalte så at andre, etnisk norske, fikk komme inn etter at han var blitt nektet inngang, og reagerte sterkt på dette. Dette endte med en konfrontasjon mellom tiltalte og B. B forsøkte å forklare bakgrunnen for at tiltalte ikke fikk slippe inn, men tiltalte virket ikke å få dette med seg. Tiltalte kom deretter med en rekke skjellsord rettet mot B, hans familie, samt nedsettende kommentarer knyttet til Islam. B oppfattet tiltalte som hissig og truende. Tiltalte ble tatt med bort fra resten av køen, enten av B selv, eller av vekter C. Ettersom han fortsatt ikke roet seg ned og ble oppfattet som aggressiv, ble tiltalte lagt i bakken og påsatt håndjern i påvente av politiet.
Da politiet, herunder politibetjent Eystein Holte, kom til stedet forsøkte de å igjen forklare fornærmede hvorfor han ikke fikk slippe inn på [virksomhet]. Tiltalte ble da oppfattet som opprømt og sint, men begynte også å gråte. Tiltalte brukte blant annet ordet rasist om B. Etter hvert gikk tiltalte med på å forlate stedet, og forvant oppover Nedre Torggate. Retten har ved bevisvurderingen lagt vekt på tiltaltes egen forklaring, selv om det syns noe uklart hvorvidt tiltalte husker akkurat hva som ble sagt. Videre er det lagt vekt på de samsvarende forklaringene fra B, C og politibetjent Holte.
Retten går så videre til den rettslige vurderingen. Tiltalepunktet gjelder trusler etter straffeloven § 263. Etter denne bestemmelsen kan en straffes med bot eller fengsel i inntil ett år dersom en med ord eller handling «truer med straffbar adferd under slike omstendigheter at trusselen er egnet til å fremkalle alvorlig frykt».
Retten kan ikke se at det er ført bevis for at tiltalte på dette punktet kom med noen trusler mot B. Selv om det ble brukt skjellsord og B oppfattet tiltalte som truende, er ikke det nok til at vilkårene i straffebudet er oppfylt. Retten finner videre heller ikke at noe av det tiltalte på dette punktet uttalte var egnet til å fremkalle alvorlig frykt.
Derimot finner retten at tiltalte har utvist hensynsløs adferd, jf. strl. § 266. Det vises til at retten står fritt til å anvende et annet straffebud enn det som er angitt i tiltalen, jf. strpl. § 38, så fremt retten ikke går utenfor det forhold tiltalen gjelder, og at bestemmelsen som benyttes ikke har en vesentlig annen rettslig karakter enn den bestemmelsen som er angitt i tiltalen. Sentrale momenter ved denne vurderingen er om straffebudene tar sikte på å beskytte vesensforskjellige interesser, de grunnleggende trekk ved gjerningsbeskrivelsene, og om det er stor forskjell på strafferammene, jf. Rt-2011-172 avsnitt 19.
Slik retten ser det er det ikke problematisk å omsubsumere fra § 263 til § 266. Det er tale om det samme faktiske forholdet som tiltalen gjelder og bestemmelsene er ment å beskytte forholdsvis tilsvarende interesser. Det vises her til følgende uttalelser i LA-2022-83223:
«Lagmannsretten bemerker at bestemmelsene om trusler (§ 263) og hensynsløs atferd (§ 266) begge er plassert i straffeloven kapittel 24, som inneholder bestemmelser til vern av den personlige frihet og fred. Det framgår av forarbeider og teori at straffeloven § 266 normalt ikke skal brukes i konkurrens med den mer alvorlige bestemmelsen i § 263 om trusler, jf. Magnus Matningsdal, Straffeloven 2005. Lovkommentar, § 266. Hensynsløs atferd, note 10.1, Juridika, ajourført pr. 1. januar 2022.»
Selv om strafferammen for hensynsløs atferd i utgangspunktet er høyere enn trusler, viser praksis at hensynsløs adferd ikke som utgangspunkt straffes strengere enn trusler, og det vises igjen til uttalelsen fra lagmannsretten nevnt over. Det bemerkes at dette også var et tema under hovedforhandlingen.
Retten finner følgelig at den står fritt til å anvende strl. § 266 på forholdet i post 1 a).
Etter denne bestemmelsen skal det staffes med bot eller fengsel opptil to år dersom en «ved skremmende eller plagsom opptreden eller annen hensynsløs adferd (...) på annen måte krenker en annen fred». Om bestemmelsen uttales følgende i Rt-2014-669:
«På bakgrunn av ordlyden og de forarbeidsuttalelsene jeg har nevnt, legger jeg til grunn at en fredskrenkelse først blir straffbar etter § 390 a dersom den går markert ut over slike ubehageligheter som alminnelig menneskelig samkvem regelmessig kan føre med seg. En krenkelse rammes således bare dersom den kan karakteriseres som «hensynsløs», eller som «kvalifisert klanderverdig», se Matningsdal og Bratholm, kommentarutgave til straffeloven, tredje del, side 230.»
Selv om en dørvakt nok i større grad enn den øvrige befolkningen regelmessig møter på denne typen oppførsel i sitt yrke, finner retten at tiltaltes oppførsel, med de skjellsord som ble brukt sammenholdt med et aggressivt kroppsspråk, må anses for å være hensynsløs og kvalifisert klanderverdig.
Videre finner retten det ikke tvilsomt at tiltalte, bedømt som edru, forstod eller i det minste holdt det som mest sannsynlig at hans oppførsel innebar en hensynsløs adferd som krenkes Bs fred.
Tiltalte skal således dømmes for brudd på straffeloven § 266.
Tiltalens post I b gjelder trusler fremsatt kort tid etter hendelsesforløpet beskrevet under post I a).
Av det videre hendelsesforløpet denne natten finner retten det bevist utover enhver rimelig tvil at tiltalte, etter å ha forlatt [virksomhet] første gang, etter kort tid kom tilbake. Han fremstod da mer beruset enn første gang, og var fortsatt svært sint og aggressiv ovenfor B. Blant annet sa han til B at han var rasist, at tiltalte skulle slå ham, samt at han skulle ta ut øynene hans. B følte seg truet, og uttalte da en kode over sambandet slik at flere vektere kom til stedet for å hjelpe til. Også denne gangen kom politibetjent Eystein Holte til og hørte at tiltalte truet med å ta Bs øyne. Politibetjentene var på vei til å sette tiltalte inn i cellebilen, da en venn av tiltalte, D, kom til stedet i bil. D tilbød seg å kjøre tiltalte hjem, noe politiet godtok under forutsetning av at D tok kontakt med dem dersom han ikke klarte å ha kontroll på tiltalte. Tiltalte fikk pålegg fra politibetjent Holte om å holde seg borte fra sentrum resten av natten. Retten har ved bevisvurderingen lagt vekt på forklaringene fra B, politibetjent Holte og D, som alle har forklart seg forholdsvis sammenfallende. Også forklaringen fra tiltalte syns til en viss grad å stemme overens med øvrige forklaringer, likevel slik at tiltalte hadde vanskeligheter med å skille hendelsesforløpene fra hverandre.
Retten går så videre til den rettslige vurderingen. Tiltalepunktet gjelder trusler etter straffeloven § 263. Etter denne bestemmelsen kan en straffes dersom en med ord eller handling «truer med straffbar adferd under slike omstendigheter at trusselen er egnet til å fremkalle alvorlig frykt».
Retten bemerker at det ble forklart fra B at «jeg skal ta ut øynene dine» på arabisk nok ikke kan oversettes direkte til norsk. Dette er en forholdvis vanlig trussel på arabisk, som ikke nødvendigvis må forstås ordrett. Utrykket brukes mer generelt som en trussel om vold, og er mindre alvorlig enn en ordrett norsk oversettelse kan tilsi.
Retten finner det likevel ikke tvilsomt at tiltaltes uttalelser innebar en trussel om vold mot B, og at han følgelig truet med «straffbar adferd».
Trusselen går etter sitt innhold ut på noe som erfaringsmessig og typisk gir grunn til alvorlig frykt. Retten finner det videre hevet over rimelig fornuftig tvil at trusselen ut fra de konkrete omstendighetene den ble fremsatt i, var egnet til å skape slik frykt, slik straffebudet i § 263 objektivt sett krever. Det vises til HR-2008-1806-A om hva som kreves rettslig sett. I faktisk henseende viser retten til det at tiltalte allerede var blitt sendt bort av politiet, men kom tilbake for å true B, har bidratt til at det hele opplevdes svært truende. B forklarte dessuten for retten at han ble redd, og at det var derfor han uttalte nødkoden over sambandet, noe som sjelden skjer.
Videre finner retten det ikke tvilsomt at tiltalte, bedømt som edru, forstod eller i det minste holdt det som mest sannsynlig at hans handlinger og uttalelser var trusler om straffbar atferd som var egnet til å fremkalle alvorlig frykt.
Tiltalte skal således dømmes i henhold til tiltalens post I b) for brudd på straffeloven § 263.
Også post I c) gjelder trusler, fremsatt samme natt som I a) og b).
Retten finner det bevist utover enhver rimelig tvil at tiltalte, i bilen til D, sa til D at han hadde husnøklene sine i bilen som stod parkert i nærheten. D kjørte derfor til tiltaltes bil, og tiltalte gikk ut for å hente nøklene. D så da at tiltalte hentet noe fra fiskeutstyret han hadde liggende i bilen, og så etter hvert at tiltalte hadde en kniv i hånden. D forsøkte å stoppe tiltalte, men skjønte raskt at han ikke klarte å ha kontroll på ham. Tiltalte gikk tilbake mot [virksomhet] med kniven i hånda. D kjørte derfor tilbake til politiet som fortsatt stod i nærheten av [virksomhet] og kommuniserte til dem at tiltalte var på vei nedover mot [virksomhet] med kniv. Retten har vedrørende dette hendelsesforløpet lagt vekt på tiltaltes egen forklaring, samt forklaringen fra D.
Politiet besluttet å bevæpne seg, og så deretter tiltalte på vei nedover mot [virksomhet]. Politiet ropte på ham, ba ham stanse og legge fra seg kniven. Etter noen tilrop la tiltalte fra seg kniven. Han ble deretter lagt i håndjern og satt inn i cellebilen. I cellebilen ble det satt på lydopptak.
Tiltalte virket på dette tidspunktet ganske fortvilet, og gråt en del i bilen. Han uttalte blant annet at B er veldig rasistisk, at tiltalte «skal tilbake og vise ham», «om jeg må sitte hundre år i fengsel, jeg skal finne ham», samt generelt at han skal finne B. Retten har her lagt vekt på forklaring fra tiltalte selv, samt fra politibetjentene Gjestvang, Holte og Redse. Forklaringene underbygges av lydopptak fra cellebilen.
Ordene tiltalte brukte kan alene ikke nødvendigvis anses som en trussel. Sett i lys av at tiltalte kun kort tid før hadde oppsøkt og truet B etter å ha fått beskjed om å dra hjem, samt vært på vei mot [virksomhet] med kniv, finner retten at det er klart at uttalelsene var en trussel om straffbar atferd, samt at disse var egnet til å fremkalle alvorlig frykt. Det er ikke krav om at truslene må være fremsatt direkte ovenfor fornærmede, jf. Rt-1984-1197. Gjerningsbeskrivelsen i § 263 rammer etter ordlyden de trusler tiltalte har fremsatt mot B i politibilen, ettersom øvrige vilkår er oppfylt.
Retten finner det heller ikke tvilsomt at tiltalte, bedømt som edru, forstod eller i det minste holdt det som mest sannsynlig at hans uttalelser var trusler om straffbar atferd som var egnet til å fremkalle alvorlig frykt.
De objektive og subjektive vilkår for straff er til stede. Tiltalte skal således for overtredelsen i tiltalens post I c) for brudd på straffeloven § 263.
Post II gjelder brudd på besøksforbud, jf. strl. § 168.
Det er ikke bestridt at tiltalte ble ilagt besøksforbud ovenfor B ved beslutning av 22.08.2021. Det følger av beslutningen at tiltalte med hjemmel i strpl. § 222a forbys å oppsøke, å forfølge og på noe vis å ta kontakt med B, verken personlig eller gjennom telefon, tekstmelding, e-post eller annen elektronisk meddelelse, brev, postkort eller annen skriftlig meddelelse, eller gjennom tredjemann. Forbudet gjaldt frem til 22.02.2022. Besøksforbudet ble forkynt for tiltalte 22.08.2021 klokken 14:30.
Videre finner retten det bevist utover enhver rimelig tvil at tiltalte fredag 27.08.2022 ca kl. 23:00 oppsøkte B på hans arbeidsplass på [virksomhet]. Tiltalte sa at han ville snakke med B og spurte hvorfor han hadde hentet de andre vekterne sist. B ba tiltalte om å gå, og tiltalte ble deretter hentet av en venn som tok med seg tiltalte bort fra B. Tiltalte ønsket ikke å forklare seg om dette forholdet, men retten legger vekt på forklaringen fra B og vekteren som stod sammen med ham på dette tidspunktet, E.
Retten er ikke i tvil om at vilkårene for brudd på besøksforbudet er oppfylt, og at tiltalte var kjent med besøksforbudet, og således forsettlig brøt dette.
De objektive og subjektive vilkår for straff er til stede. Tiltalte skal dømmes i henhold til tiltalens post II.
Tiltalens post III gjelder brudd på strl. § 189 annet ledd, for å ha båret kniv på offentlig sted.
Det er ikke bestridt at tiltalte bar kniv i Gjøvik sentrum søndag 22. august 2021 ca kl. 02:30. Retten viser her til det som fremkommer under post I c). Retten finner det heller ikke tvilsomt at tiltalte hadde nødvendig forsett. Tiltalte har erkjent straffeskyld for dette forholdet.
De objektive og subjektive vilkår for straff er til stede. Tiltalte skal dermed også dømmes i henhold til tiltalens post III.
Post IV gjelder unnlatelse av å rette seg etter politiets pålegg.
Det er ikke omtvistet at tiltalte søndag 22. august 2021 ca kl. 02:00 fikk pålegg av politibetjent Holte som bortviste ham fra sentrum for resten av natten. Retten viser her til Holtes forklaring for retten. Det er heller ikke tvilsomt at han senere samme natt kom tilbake til samme sted, jf. det som fremgår under post I c).
Ettersom tiltalte på dette tidspunktet var svært beruset, er det usikkert om han fikk med seg og forstod dette pålegget. Han skal imidlertid bedømmes som om han var edru, og retten finner det ikke tvilsomt at tiltalte som edru hadde forstått innholdet i pålegget, og at han brøt dette da han returnerte til sentrum.
De objektive og subjektive vilkår for straff er til stede. Tiltalte skal dømmes i samsvar med tiltalens post IV.
Tiltalens post V gjelder brudd på vegtrafikkloven § 31 første ledd, jf. § 22 første ledd, for å ha ført en motorvogn når han var påvirket av alkohol.
Også dette forholdet er erkjent av tiltalte. Retten finner det ikke tvilsomt at tiltalte har handlet som beskrevet i tiltalen, og at han har handlet i det minste uaktsomt. Retten vektlegger her tiltaltes egen forklaring om at han hadde drukket øl tidligere samme kveld. Retten finner imidlertid ikke å kunne feste lit til tiltaltes forklaring om at han kun hadde drukket noen få øl klokken 23. Retten viser her til forklaring fra politibetjent Hans Kristian Thorsrud og analyseresultatet av tiltaltes blod, tatt samme natt, som viste at tiltalte hadde en promille på 1,08.
De objektive og subjektive vilkår for straff er til stede. Tiltalte dømmes i henhold til tiltalens post V.
Tiltalens post VI gjelder kjøring i strid med fartsgrense.
Retten finner det bevist utover enhver rimelig tvil at tiltalte onsdag 27 oktober ca kl. 04:25 kjørte i opptil 131 km/t i en 80-sone langs fylkesvei 33 og riksvei 4 i Hunndalen. Tiltalte har selv forklart at han vet at han kjørte for fort, men mente at han ikke at han kjørte så fort som i 131 km/t. Retten finner dette likevel bevist basert på forklaringen fra politibetjent Thorsrud, samt logg for gjennomsnittsfarsmåler i dok 11,03,09,01.
Retten finner det heller ikke tvilsomt at tiltalte i det minste handlet uaktsomt ved kjøring i opptil 131 km/t.
De objektive og subjektive vilkår for straff er til stede. Tiltalte dømmes i henhold til tiltalens post VI.
Retten skal utmåle straff for ett tilfelle av hensynsløs adferd, to tilfeller av trusler, ett tilfelle av brudd på besøksforbud, ett tilfelle av bæring av kniv på offentlig sted, ett tilfelle av unnlatt innrettelse av pålegg fra politiet, ett tilfelle av beruset kjøring og ett tilfelle av hastighetsoverskridelse.
Straffeloven § 79 første ledd bokstav a om det såkalte straffskjerpelsesprinsippet kommer til anvendelse. Dette innebærer at det ved straffutmålingen tas utgangspunkt i det mest alvorlige forholdet, og deretter gis et tillegg i straffen for de øvrige overtredelsene, jf. for eksempel HR-2017-1282-A avsnitt 75.
Forholdene omhandlet i post II, post III og post IV ville isolert sett medført bøtestraff, men skal tillegges vekt i skjerpende retning, jf. straffeprosessloven § 40 annet ledd.
Aktor la ned påstand om at tiltalte dømmes til fengsel i 75 dager.
Tiltalte er en 36 år gammel mann som ikke tidligere er straffet.
Det er tiltalens post I b) og c) som er bærende for straffeutmålingen. Disse forholdene vurderes samlet ved straffeutmålingen.
Ved fastsettelsen av utgangpunktet for straffen må det sees hen til adferdens og trusselens art og alvor. Det fremgår av Høyesteretts dom i Rt-2008-401 og senere rettspraksis at straffen for alvorlige trusler som et utgangspunkt straffes med ubetinget fengsel mellom 15 og 30 dager. Avhengig av de konkrete omstendighetene kan det være aktuelt både med strengere og mildere straff. I høyesterettsdommen angis at «I det lavere sjikt kan det således ikke være utelukket å anvende samfunnsstraff der forholdene ligger til rette for det. I spesielt unnskyldelige tilfelle, eller der personlige forhold tilsier det, må også straffen kunne gjøres betinget.»
I foreliggende sak gjelder det trusler om en noe udefinert form for vold. I post I b) truet med at tiltalte skulle slå fornærmede, samt ta øynene hans. Ut i fra fornærmedes forklaring om sistnevnte legger retten til grunn at dette utrykket er kulturelt betinget, og må forstås som en udefinerbar trussel om vold, og ikke er en så alvorlig trussel som det kan høres ut som på norsk. I post I c) er også truslene lite definerte, da tiltalte i all hovedsak uttalte at han «skulle ta» og «skulle finne» fornærmede. I lys av øvrig hendelsesforløp, herunder at tiltalte ble stoppet med kniv på vei mot fornærmedes oppholdssted, finner retten at dette i det minste må forstås som trusler om kroppsskade, trolig også trussel om alvorlig kroppsskade.
Retten finner at det må anses skjerpende at truslene er fremsatt delvis direkte ovenfor fornærmede, at de er fremsatt på nattestid, samt at helheten, ved at tiltalte gjentatte ganger samme natt oppsøkte fornærmede, gjør at trusene får et mer alvorlig preg.
Til sammenlikning viser retten til LA-2021-106939, hvor utgangspunktet for straffutmålingen var 15 dagers ubetinget fengsel, hvor domfelte ringte til fornærmede og uttalte at hun skulle «drepe henne». Hun ringte deretter til fornærmedes kjæreste og uttalte at «hun skulle tenne på huset» til fornærmede og videre «om huset brenner ned så vet du hvem som har gjort det». Lagmannsrettens sak er mer alvorlig enn hver av truslene i foreliggende sak. På den annen side oppsøkte tiltalte fornærmede to ganger innenfor en kortere periode og truslene kom etter at tiltalte var bedt om å forlate stedet etter å ha oppført seg hensynsløst ovenfor fornærmede. Videre var de første truslene fremsatt personlig, og ikke over telefon. Truslene dessuten sees i lys av tiltalte hentet kniv, noe som forsterker inntrykket av tiltaltes gjennomføringsvilje, og dermed gjør at truslene syns mer alvorlige.
Alt i alt finner retten at truslene i post I b) og c) samlet tilsier en straff noe over 20 dager.
Retten går så videre til post I a). Retten finner at forholdet isolert må anses for å være i nedre sjikt av det som anses som hensynsløs adferd, og at forholdet isolert sett nok ikke ville medført noen ubetinget fengselsstraff. Forholdet får følgelig kun betydning i straffeskjerpende retning, i likhet med tiltalens post II, III og VI.
Hva gjelder post V og VI, kjøring med en promille på 1,08, samt i en hastighet på 131 km/t i en 80-sone, vurderes disse samlet.
Det følger av vegtrafikkloven § 31 andre ledd bokstav b) at kjøring med en alkoholkonsentrasjon i blodet over 0,5 til og med 1,2 promille straffes med bot og betinget eller ubetinget fengsel. Kjøring med alkoholkonsentrasjon i blodet mellom 0,5 og 1,0 promille straffes etter rettspraksis som hovedregel med bot og betinget fengsel. For alkoholkonsentrasjon i blodet over 1,2 promille er hovedregelen ubetinget fengsel, jf. vtrl. § 31 annet ledd bokstav c). For intervallet mellom, dvs. 1,0 og inntil 1,2, har retten en større skjønnsmessig adgang ved reaksjonsvalget. Forarbeidene angir at straffen skal tilpasses graden av promille og den konkrete fare som er skapt, jf. Ot.prp.nr.65 (1987–1988) s. 29. Etter forarbeidene vil tydelige tegn på påvirkning, samt når vegtrafikklovens øvrige regler er overtrådt, f.eks. mht. fart eller aktsomhet, trekke i retning av ubetinget fengsel.
Tiltalte kjørte med en hastighet på 131 km/t i en 80-sone, noe som isolert sett er helt i nedre sjikt av de tilfellene som idømmes samfunnsstraff. Utover den faren beruselsen og hastigheten i seg selv medfører, oppstod det ingen farlige situasjoner. Det tok imidlertid noe tid før tiltalte stoppet for politibilen. Tiltalte forklarte dette med at han først ikke oppfattet at det var en politibil som fulgte etter ham, og at han bare så lysene og trodde det var en ambulanse. Retten har vanskeligheter med å feste lit til dette, særlig i lys av politibetjent Hans Kristian Thorsrud sin forklaring om at tiltalte faktisk satte opp farten ytterligere etter at blålysene ble påskrudd.
Alt i alt finner retten at post V og VI isolert sett tilsier en kortere betinget fengselsstraff.
Retten finner som et utgangspunkt at alle forholdene samlet tilsier en straff på 36 dager i fengsel.
Tiltalte har erkjent straffeskyld for to av forholdene. Hans forklaring for retten har imidlertid, med de begrensninger som følger av at han på gjerningstidspunktet var svært beruset, forklart seg uforbeholdent og i tråd med øvrige vitneforklaringer. Dette med unntak av for tiltalens post II, som han nektet å forklare seg om. Retten finner at dette bør hensynas, jf. straffeloven § 78 bokstav f. Imidlertid har tilståelsen ikke hatt betydning for oppklaringen og liten betydning for sakens iretteføring.
Videre har det gått godt over ett år siden de fleste av forholdene, samt ett år fra kjøringen i ruspåvirket tilstand. Det er uklart hvor mye som er passiv liggetid, men retten er ikke i tvil om at det lange tidsforløpet må hensyntas i formildende retning.
Etter at ovennevnte er hensyntatt finner retten at de samlede forhold som utgangspunkt tilsier en straff på 30 dager fengsel.
Tiltalte har samtykket til samfunnsstraff, jf. vilkåret i § 48 første ledd bokstav c. Dermed kan samfunnsstraff idømmes etter straffeloven § 48 første ledd i stedet for fengselsstraff når det ellers ikke ville ha blitt idømt strengere straff enn fengsel i ett år, og hensynet til straffens formål ikke taler mot en reaksjon i frihet.
Det avgjørende i foreliggende sak er om hensynet til straffens formål taler mot en reaksjon i frihet, jf. § 48 første ledd bokstav b. Høyesterett har i en rekke saker de siste årene understreket at samfunnsstraff forutsetter at «det foreligger klare og sterke rehabiliteringshensyn eller andre spesielle og tungtveiende grunner», jf. bl.a. Rt-2013-630 avsnitt 14. Ved denne vurderingen må individualpreventive hensyn avveies mot de allmennpreventive- og forholdsmessighetshensyn.
Ingen av de pådømte forholdene avskjærer i seg selv bruk av samfunnsstraff. Retten finner imidlertid at allmennpreventive hensyn gjør seg sterkt gjeldene både når det gjelder trusler om vold mot en dørvakt, samt når det gjelder kjøring i ruspåvirket tilstand sammenholdt med høy fart. Det foreligger heller ikke klare rehabiliteringshensyn i denne saken.
Når retten likevel har kommet til at det skal idømmes samfunnsstraff i dette tilfellet, er det begrunnet i tiltaltes skjøre livssituasjon, som retten finner at gjør ham særlig utsatt for fengselsstraffens negative påvirkning.
Tiltalte kom alene til Norge fra Irak i 2015. Etter et opphold i Nord-Norge fikk han kommuneplass i [sted] fra 2017. Han har etter dette hatt vanskeligheter med å integrere seg. Dette skyldes i stor grad at han ikke har fått noen jobb. I følge vitnet D, som kjenner tiltalte fra norskkurs, har tiltalte forsøkte å få seg jobb, men uten hell. Han har oppfattet at tiltalte har forsøkt å få orden på livet, men at det har vært vanskelig i et fremmed land uten hjelp. Tiltalte har ingen familie og svært begrenset sosialt miljø i Norge. Tiltalte selv sier at denne vanskelige situasjonen har medført at han ikke kjenner seg igjen i den personen han har blitt.
Retten finner det ikke tvilsomt at tiltalte er i en vanskelig livssituasjon. Slik retten ser det vil det være uheldig for tiltalte å sone en fengselsdom, og på den måten kunne skape seg kontakter i det kriminelle miljøet, ettersom han er i en situasjon hvor han har stort behov for å danne seg et miljø. Derimot vil en samfunnsstraff bidra til at tiltalte får noen faste rammer i hverdagen og at han får forsøkt seg i arbeidslivet. Slik retten ser det vil både tiltalte og samfunnet være mer tjent med en slik løsning.
Retten har på dette punktet vært i betydelig tvil, men har kommet til at på tross av at allmennpreventive hensyn gjør seg sterkt gjeldene i saken, må at hensynet til tiltalte og hans integrering i det norske samfunnet veie tyngre i denne saken.
En dom på samfunnsstraff skal være fra 30 til 420 timer, jf. strl. § 49. Som utgangspunkt utmåles samfunnsstraff med 30 timer for hver måned av den subsidiære fengselsstraffen, jf.Ot.prp.nr.90 (2003–2004) s. 447. Dette utgangspunktet kan fravikes, blant annet i tilfeller hvor den subsidiære straffen er kort, eller der retten er i tvil om samfunnsstraff er tilstrekkelig reaksjon, jf. Rt-2003-320. Begge deler gjør seg gjeldene i foreliggende tilfelle.
Retten finner at samfunnsstraffen i dette tilfellet bør settes til 40 timer. Gjennomføringstiden settes til 120 dager.
Det er videre nedlagt påstand om bot. Det følger av fast og langvarig rettspraksis med støtte i vegtrafikklovens forarbeider at boten ved kjøring i påvirket tilstand som den klare hovedregel skal settes til halvannen ganger brutto månedsinntekt, og bare i sjeldne tilfeller under 10 000 kroner.
Tiltalte lever imidlertid på sosialstønad og mottar kun det som er absolutt nødvendig for sitt livsopphold per måned. Retten finner derfor at boten i foreliggende tilfelle skal settes til under 10 000 kr. Realiteten ved betalingen av en bot for tiltalte, er at han da vil være avhengig av å få tilsvarende sum utbetalt for livsopphold, noe som gjør at hensikten med en bot syns å bortfalle.
Retten fastsetter etter dette boten skjønnsmessig til 2 000 kr, subsidiært 15 dager fengsel.
Endelig er det begjært dom for tap av førerett.
Det følger av forskrift av 19. desember 2003 nr. 1660 om tap av førerrett for motorvogn mv. (tapsforskriften) § 3-2 nr. 2 at for alkoholkonsentrasjonen i blodet over 0,9 til og med 1,1 promille, skal tapsperioden fastsettes fra 20 til 22 måneder.
Retten finner ikke at det er forhold som tilsier at en tapstid på 22 måneder er uforholdsmessig eller at tapet vil være vesentlig mer byrdefullt for tiltalte enn det som normalt må påregnes. Dette er heller ikke anført fra tiltalte.
Etter tapsforskriften § 1-4 kan tapstiden settes ned dersom tiltalte har hatt førerkortet i sin besittelse i lengre tid og han ikke selv kan bebreides for dette. Med «lengre tids besittelse» menes en periode på mer enn seks måneder, jf. LB-2019-85105 og HR-2020-1401-U.
I dette tilfellet har tiltalte hatt førerkortet i sin besittelse fra 27. april 2022, noe som ved domsavsigelse er seks måneder. Retten viser her til at Borgarting lagmannsrett i LB-2021-69400 fant at syv måneder var tilstrekkelig med henblikk på «lengre tids besittelse». I den saken ble tapstiden redusert fra presumtivt 18 måneder til 14 måneder.
Etter en samlet vurdering av besittelsesperiodens varighet finner retten at tapsperioden passende kan settes til 17 måneder. Tiltaltes førerkort var beslaglagt i perioden 27. oktober til 27. april, og denne perioden skal derfor gå til fradrag i tapsperioden, jf. tapsforskriften § 1-4 første ledd.
Tiltalte pålegges å ta full ny førerprøve dersom han vil erverve førerkort på ny, jf. forskrift om tap av retten til å føre motorvogn § 8-3.
Aktor har nedlagt påstand om at tiltalte skal idømmes sakskostnader.
Tiltalte domfelles og skal således som hovedregel dømmes til å betale sakskostnader jf. straffeprosessloven § 436. Det er opp til rettens skjønn å ilegge saksomkostninger. Sakskostnader skal bare idømmes dersom det antas mulig å oppnå betaling, jf. straffeprosessloven § 437 tredje ledd.
Det vises til at tiltalte står uten økonomiske ressurser. Retten finner følgelig at sakskostnader ikke idømmes.
Dommen er enstemmig.
DOMSSLUTNING
til samfunnsstraff i 40 – førti – timer med en gjennomføringstid på 120 – etthundreogtjue – dager, subsidiært fengsel i 30 – tretti – dager, jf. straffeloven § 79 bokstav a og straffeloven § 48. I tillegg kommer en ubetinget bot på 2 000 – totusen – kroner, subsidiært fengsel i 15 – femten – dager
Ved hel eller delvis fullbyrding av straffen kommer varetekt til fradrag med 2 – to – dager, jf. straffeloven § 83.
Han pålegges å ta full ny førerprøve dersom han vil erverve førerkort på ny, jf. forskrift om tap av retten til å føre motorvogn § 8-3.
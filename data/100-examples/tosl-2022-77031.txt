A er polsk statsborger og kom til Norge fra Polen den 28. april 2019.
Det ble sendt inn registreringsskjema til Agder politidistrikt for saksøker forut for innreisen til Norge.
Saksøker skadet seg den 20. mai 2019, han fikk et alvorlig brudd i venstre ankel.
Skaden ble meldt til YFF den 19. november 2019. Det ble anført at saksøker skadet seg i arbeid for [virksomhet] som ikke har tegnet yrkesskadeforsikring. YFF v/ Bygdøy Alle Claims Handling (BACH) svarte ved brev av 29. november 2019 der det ble bedt om ytterligere opplysninger. Det var ytterligere korrespondanse mellom saksøker og YFF v/BACH. YFF v/BACH avslo kravet i brev av 15. februar 2021. Det henvises til at [virksomhet] hevder at saksøker ikke var ansatt hos dem på det aktuelle tidspunktet og at det således ikke foreligger noen yrkesskade.
Saksøker klaget saken inn for Finansklagenemnda som avviste klagen ved avgjørelse av 26. mai 2021 da saken reiste bevismessige spørsmål som ikke egnet seg for skriftlig behandling.
Saksøker sendte krav til NAV for å få skaden godkjent som yrkesskade. NAV Familie- og pensjonsytelser [sted1] fattet vedtak den 27. januar 2021 der skaden ikke ble godkjent som yrkesskade. Saksøker klaget og NAV Klageinstans fattet vedtak 15. oktober 2021 der de kom til at saksøker ikke var arbeidstager i folketrygdlovens forstand og at vilkårene for å godkjenne yrkesskade dermed ikke forelå. Saken er klaget inn til Trygderetten ved klage av 16. mars 2022.
Saksøker v/ advokat Erik Faye Ree tok ut stevning for Oslo tingrett 25. mai 2022. YFF v/ advokatfullmektig Madssen i BACH sendte inn tilsvar den 21. juni 2022. Partshjelp fra B og C ble erklært ved prosesskriv fra advokatfullmektig Dahl av 19. september 2022.
Hovedforhandling ble holdt 14,15 og 16 oktober 2022 i Oslo tingrett. Saksøker var representert av advokat Erik Faye Ree, saksøker fulgte forhandlingene og avga forklaring på video. YFF var representert av advokatfullmektig Madssen. Partshjelperne var representert av advokatfullmektig Dahl, partshjelperne avga begge forklaring. Det ble til sammen ført seks vitner og foretatt slik dokumentasjon som følger av rettsboken.
Saken gjelder fastsettelse av erstatningsansvar etter en ulykkeshendelse 20. mai 2019. Det sentrale tvistetema er om det foreligger sannsynlighetsovervekt for at A skadet seg under arbeid for daværende arbeidsgiver [virksomhet], herunder om det forelå et reelt ansettelsesforhold.
Saksøker gjør gjeldende at det er sannsynliggjort at A skadet seg i arbeid for [virksomhet] den 20. mai 2019 ca. kl. 1100, på arbeidsstedet [adresse1], i Agder fylke. A falt ned fra en stige på arbeidsplassen og pådro seg et alvorlig brudd i foten. På skadedagen var det arbeidsgiver C som kjørte A til [sykehus] der han fikk medisinsk hjelp. Det anføres at A ble presset av C til å oppgi uriktig årsak til personskaden på sykehuset, fordi arbeidsgiver fryktet konsekvensene i form av straff og bot. A mener han signerte arbeidskontrakt sammen med kollega N1. Arbeidskontrakten var datert 1. mai 2019. Arbeidsgiver fjernet A sin arbeidskontrakt etter at han hadde skadet seg. Arbeidskontrakten lå i leiligheten som A bodde i sammen N1. Det var arbeidsgiver ved B som skulle ta hånd om papirarbeidet overfor alle offentlige kontorer – sammen med ektefellen C. A ble fortalt at arbeidsgiver skulle ordne det formelle papirarbeidet. A skulle jobbe lovlig hos [virksomhet]. Det er ikke omtvistet at arbeidsgiver [virksomhet] hadde unnlatt å tegne lovpålagt yrkesskadeforsikring for A og de øvrige ansatte på skadetidspunktet. Erstatningskravet er derfor fremsatt overfor YFF som ansvarlig for uforsikrede skadetilfeller, jf. yforsl § 5 og § 7.
I denne saken er det en rekke bevis som underbygger at dette er en skade som inntraff i arbeid for [virksomhet] og at det forelå et reelt ansettelsesforhold. Beviskravet er alminnelig sannsynlighetsovervekt. For det første har spesialist i generell og ortopedisk kirurgi Carl Erik Næss skrevet i spesialisterklæring av 30. august 2022 at det er usannsynlig at skaden oppstod som følge av fall etter løp på terrasse, og at det er mest sannsynlig at skaden oppstod som følge av fall fra høyde. For det andre har C oppgitt to ulike årsaker til personskaden på sykehuset. Både den kommunale legevakten og ortopedisk avdeling ved [sykehus] har lagt til grunn at C var kusinen til A og at hun fungerte som tolk. A mener at dette tyder på at C med viten og vilje oppga feil årsak til personskaden på sykehuset, og at hun fortalte at hun var kusinen til A, for å skjule sannheten, nemlig at han egentlig hadde jobbet for henne. C er ikke A sin kusine. For det tredje tyder opplysningene fra N1 på at det skjedde et arbeidsuhell i arbeid for [virksomhet]. For det fjerde skriver A i melding til sin kone N3 at han falt fra stigen. Dette skrev A senere på dagen etter at han skadet seg. For det femte mottok A i alt fire pengeoverføringen fra C. Overføringene sammenfaller tidsmessig med lønnsutbetalingene til N1. Det står «varer» på den første overføringen 29. april 2019 på 730 polske zloty. Dette var betaling for varer som A hadde med seg fra Polen til arbeidsgiver. Det stod ingenting om varer på de tre neste overføringene. A mener at overføringene er lønn for arbeid som A utførte for [virksomhet] før han skadet seg. For det sjette viser dokumentasjonen knyttet til N1 og N2 at arbeidsgiver ikke var så opptatt av registrering før de startet å arbeide slik arbeidsgiver klart gir uttrykk for i e-post av 27. oktober 2020 til YFF. For det syvende viser dokumentasjonen at arbeidsgiver hadde unnlatt å tegne yrkesskadeforsikring. Arbeidsgiver har hatt flere ansatte i arbeid i mai måned, uten at disse var dekket av yrkesskadeforsikring før 7. juni 2019. Videre viser A til registreringsskjemaet for arbeid og opphold i Norge som han fylte ut og sendte til Agder politidistrikt, forut for innreisen til Norge. I skjemaet fremkommer det at innreisedato ble satt til 29. april 2019 og at han skulle bo på adressen [adresse2]. Under formålet med oppholdet oppgis: «Jeg har en jobb i Norge». Videre fremgår det i søknadsskjemaet at arbeidsgiver er registrert i Norge og at arbeidsgiver har personsummer tilsvarende B. Videre viser A til avsluttende innberetning fra bostyreren i forbindelse med konkursen, hvor det fremkommer at arbeidsgiver ikke hadde betalt arbeidsgiveravgift og forskuddstrekk ved forfall, samt at lovpålagt skattetrekkskonto først ble opprettet den 6. januar 2020.
Det anføres at A utførte arbeid for [virksomhet] AS på arbeidsted i arbeidstiden da arbeidsuhellet inntraff den 20. mai 2019 ca. kl. 11, herunder at det forelå et reelt arbeidsgiver – arbeidstakerforhold mellom partene. Det foreligger derfor ansvarsgrunnlag og et erstatningsmessig tap som yrkesskadeforsikringsforeningen skal dekke, jf. yforsl. §§ 1, 2, 3, 5, 7, 10 og 11. A omfattes av yforsl. dekningsområde, ved at han arbeidet for [virksomhet] da han skadet seg. A hadde således lovlig opphold som arbeidstaker i Norge på skadetidspunktet. Det var videre avtalt registrering hos politiet for A sin del, jf. e-posten fra arbeidsgiver til YFF 27. oktober 2020, og registreringsplikten innenfor tre måneder var oppfylt. Under enhver omstendighet vil brudd på registreringsplikten ikke føre til bortfall av oppholdstillatelse, ei heller til bortfall av rettigheter etter yrkesskadeforsikringsloven. Forsikringsplikten tilfaller arbeidsgiver. A skal likestilles med norske borgere når det gjelder rettigheter som arbeidstaker, herunder rettigheter etter yrkesskadeforsikringsloven, jf. EØS-regelverket. Den omstendighet at arbeidsgiver ikke rapporterte lønnen til AA-registeret kan ikke A lastes for. Brudd på formelle bestemmelser i annen lovgivning kan heller ikke ha betydning på spørsmålet om A er å anse som arbeidstaker etter yrkesskadeforsikringsloven. Det var uansett avtalt at arbeidsgiver skulle følge opp dette. A anfører at bevisbyrden er oppfylt, og at det er godtgjort med alminnelig sannsynlighetsovervekt at det forelå et reelt arbeidsgiverforhold og at han hadde oppholdstillatelse på skadetidspunktet.
Det er lagt ned slik påstand:
Saksøkte bestrider at saksøkers krav er berettiget. Det bestrides at betingelsene for ansvar er oppfylt. Det gjøres gjeldende at det ikke foreligger ansvarsgrunnlag for YFF.
Saksøkte anfører at det ikke er sannsynliggjort at A var arbeidstaker på skadetidspunktet, jf. yforsl. §§ 1 og 2. Dette er en forutsetning for å være omfattet av den lovpålagte yrkesskadeforsikringsdekningen. Saksøkte vil gjøre gjeldende at saksøker aldri var omfattet av et arbeidstakerforhold gjennom [virksomhet]. Det foreligger ingen arbeidskontrakt eller oppdragsbekreftelse som dokumenterer en ansettelse. B og C ved [virksomhet] benekter at et slikt ansettelsesforhold har vært til stede på noe som helst tidspunkt. Det er ikke lagt frem annen dokumentasjon som timelister, lønnslipp, innmelding i AA-registeret eller annen dokumentasjon som kan bekrefte arbeidsforholdet. NAV klageinstans har kommet til samme resultat. Det er heller ingen tidsnære bevis som underbygger at skaden skjedde i arbeid, i journaler fra sykehuset er det beskrevet at skaden skjedde på fritiden. Det var uansett satt opp stillas på hytta der saksøker sier han jobbet og han kan ikke falt ned fra en stige. I forhold til de andre ansatte hos [virksomhet] er det lagt frem kontrakter, timelister, lønnsslipper, registreringsbevis for EØS-borger, arbeidsforholdene er registrert hos AA-registeret. Dette taler mot at saksøker hadde et arbeidsforhold til [virksomhet].
Saksøkte vil anføre at det ikke foreligger et ansvarsgrunnlag og at A aldri oppfylte kravene etter yrkesskadeforsikringsloven. A er således ikke omfattet av reglene for yrkesskadeforsikringsdekningen. Yrkesskadeforsikringsforeningen kan derfor ikke holdes ansvarlig. Det er skadelidte som har bevisbyrden for at det er sannsynliggjort at vilkårene for erstatning er oppfylt. Bevisbyrden er ikke oppfylt i dette tilfellet.
Saksøktes påstand:
Det anføres at A ikke har hatt noe arbeidsforhold til partshjelperne som privatpersoner eller til [virksomhet] på skadetidspunktet. Partshjelperne vil derfor påstå saksøkte frifunnet, og samtidig tilkjent alle kostandene forbundet med å kunne dokumentere hvorfor dette søksmålet ikke kan vinne frem ettersom det ikke er berettiget.
Det er ikke sannsynliggjort at saksøker var arbeidstaker på skadetidspunktet, jf. yforsl. §§ 1 og 2, som er en forutsetning for å være omfattet av den lovpålagte yrkesskadeforsikringsdekningen. Det foreligger ingen arbeidskontrakt eller ansettelsesforhold, og skadelidte har bevisbyrden for at erstatningsvilkårene er oppfylt.
Han har ikke oppfylt bevisbyrden og partshjelperne tiltrer saksøktes anførsler.
Av forsikringsdokumenter for saksøker i Polen fremgår det at han oppgir at han var i Norge som turist da han skadet seg og har fått sykehusoppholdet i Norge dekket av forsikringsselskapet Generali. Forsikringspolisen fra Generali viser at han har forsikring for «medical treatment costs» – «assistence premium» fra 1. mai 2019 til 30. juni 2019 og «trip zone» er Europa. Forsikringen dekket ikke arbeidsforhold og saksøker har fått utgifter dekket som turist. Den korte perioden (to måneder) tilsier at saksøker var i Norge som turist og ikke arbeidstager da ville han ha tegnet forsikring for arbeidsforhold som var et tillegg han kunne velge men ikke gjorde.
Partshjelpernes påstand:
Saksøker har vunnet saken og har etter tvisteloven § 20-2 første ledd krav på sakskostnader fra motparten. Retten kan ikke se at tungtveiende grunner gjør det rimelig å frita saksøkte for sakskostnadsansvar, jf. tvisteloven § 20-2 tredje ledd.
Advokat Erik Faye Ree har levert sakskostnadsoppgave på kr. 275.359. Retten mener sakskostnadene har vært nødvendige, jf. tvisteloven § 20-5 og beløpet tilkjennes. Det fremgår av tvisteloven § 20-7 at ansvaret for sakskostnader påhviler parten.
DOMSSLUTNING
Saken gjelder hvorvidt det foreligger ansvarsgrunnlag for YFF etter at saksøker skadet seg i Norge den 20. mai 2019.
Sakens tvistetema er hvorvidt A har sannsynliggjort at han skadet seg i arbeid for [virksomhet] den 20. mai 2019. Dersom det er sannsynliggjort vil han være innenfor dekningsområdet til yrkesskadeforsikring, det følger av yforsl. § 10 at yrkesskadeforsikringen skal, med de unntak som følger av § 11, dekke skader og sykdommer som arbeidstakere påføres i arbeid på arbeidsstedet i arbeidstiden.
Det er enighet om at [virksomhet] ikke hadde tegnet yrkesskadeforsikring for sine ansatte på skadetidspunktet den 20. mai 2019 slik de plikter etter yforsl. § 3 og YFF vil være ansvarlig etter yforsl. § 7. Det er lagt frem forsikringsoversikt fra If Forsikring som viser at [virksomhet] har tegnet yrkesskadeforsikring fra den 7. juni 2019.
Det avgjørende er hvorvidt A reelt sett hadde et ansettelsesforhold hos [virksomhet] og om han skadet seg på arbeid for dem. Dette beror på en konkret helhetsvurdering. Retten viser til forarbeider til arbeidsmiljøloven, Ot.prp.nr.49 (20042005), der det uttales:
«en person skal regnes som arbeidstager i lovens forstand hvis tilknytningen til arbeidsgiver reelt sett har karakter av et ansettelsesforhold. Det skal foretas en helhetsvurdering av samtlige omstendigheter i avtaleforholdet.
Begrepet arbeidstaker i yforsl. § 2 bokstav b skal gis samme innhold som i skadeerstatningsloven og definisjonene i arbeidsmiljøloven er også veiledende, jf. NOU 1988:6.
[virksomhet] (organisasjonsnummer [org.nr.]) ble stiftet den 24. mars 2019 og var eid og drevet av ekteparet B og C. Selskapet drev innenfor bransjen bygg- og anleggsvirksomhet. Det ble åpnet konkurs i selskapet 5. mars 2020, selskapet hadde betydelige restanser på innbetaling av arbeidsgiveravgift og forskuddstrekk og egen forskuddstrekkskonto ble først opprettet den 6. januar 2020. Retten viser til avsluttende innberetning til Kristiansand tingrett fra bostyrer i konkursboet den 20. oktober 2020.
A forklarte at han kom i kontakt med B rundt årsskiftet 2018/2019 via en felles bekjent. A hadde sagt opp sin jobb i Tyskland, bodde i Polen og var interessert i en ny jobb. Han fikk tilbud om jobb i Bs firma, [virksomhet], i Norge. A dro til Norge den 27. april 2019. Han kjørte firmabilen til [virksomhet], bilen var lastet med planker og et vindu til kunder av [virksomhet] i Norge. A hadde også med noen varer til B og C (tallerkener, kjeks, ost, tannkrem) til en verdi av 730 polske zloty. Han ankom Norge den 28. april 2019, med fergen fra Danmark til Kristiansand. Han reiste sammen med to andre ansatte hos [virksomhet], N4 og N1. A og N1 skulle bo sammen i en leilighet som [virksomhet] hadde leid til sine ansatte og de ble fulgt dit av B og C da de ankom Norge. Den 29. april 2019 dro A med arbeidsgiver for å kjøpe arbeidsklær til ham og N1. A begynte å jobbe den 30. april 2019, han jobbet mye med B i starten men etter hvert også med N1. A skrev under på arbeidskontrakt sammen med N1, 1-2 uker etter at han begynte å jobbe. Han oppbevarte kontrakten på rommet sitt i leiligheten der han bodde sammen med N1.
A forklarte videre at han begynte å jobbe på en hytte med adresse [adresse1] i Agder fylke, 2-3 dager forut for den 20. mai 2019. Han jobbet sammen med N1, de skulle vaske og male hytta utvendig. Han spurte B om han kunne sette opp et stillas fordi deler av malejobben var høyt fra bakken, B mente det ikke var nødvendig. Den 20. mai 2019 skulle A male møne på taket på hytta. Han begynte arbeidet på morgenen og satt opp en stige inntil hytteveggen for å komme seg opp på taket. Ca. klokken 11:00 skulle han ned fra taket for å fylle på maling, han satt foten på øverste trinnet på stigen, stigen sklei og A falt ned på terrassen oppå stigen. Foten hadde satt seg fast i stigen og han hadde fryktelig vondt. Han ropte på N1 og de fikk ringt B. Han var langt fra hytta så C hentet ham og kjørte ham til sykehuset. Før han ankom sykehuset skiftet han klær og vasket av seg malingsflekker, C var opptatt av at det ikke måtte synes at han jobbet for dem. De kom frem til legevakten på [sykehus]. Det var C som snakket med legene, hun presenterte seg som hans kusine og forklarte han hadde falt tre trappetrinn og tråkket over. Hun sa gjentatte ganger at A ikke måtte si at han jobbet for dem og hadde skadet seg i arbeid for dem fordi da ville de få en bot på kr. 80.000.
A forklarte at han ble operert og var på sykehuset frem til han fikk syketransport tilbake til Polen den 31. mai 2019. Arbeidsgiver har ryddet bort tingene hans i leiligheten og har fjernet arbeidskontrakten. Timelistene lå i bilen til B slik at de har han heller ikke. Han har fått overført lønn for arbeidet på kontoen til sin kone etter skaden. Bruddet i foten var veldig komplisert, han har operert flere ganger og fått satt inn en ankelleddprotese i januar 2022. Han har fortsatt store smerter og problemer med å løpe, gå i trapper og foten hovner lett opp. Han klarer ikke fysisk arbeid.
Når det gjelder forsikringen i Polen har han sagt at han skadet seg i Norge og har hatt utgifter til helsehjelp der, han har fått utgiftene dekket av sitt forsikringsselskap Generali.
B og C, forklarte begge at A ikke arbeidet for dem og de har ingen arbeidskontrakt med ham. Han var i Norge for å rekognosere for kanskje å flytte hit med sin familie senere. Han fikk bo i leiligheten som [virksomhet] leide til sine arbeidstagere som en tjeneste da C kjente A sin kone fra tidligere. C fylte ut registreringsskjema for A og oppga B som arbeidsgiver for at A skulle få innreise til Norge, hun bestilte også time hos politiet for A i tilfellet han fikk seg jobb mens han var her. C forklarte at hun den 20.mai 2019 ble ringt opp av sin ektefelle eller A med opplysning om at A hadde skadet seg på terrassen hennes. Hun var hjemme og gikk ut, hun traff da på A som fortalte at han hadde vondt i foten etter å ha falt ned trappen på terrassen hennes. Hun kjørte han til sykehuset, hun sa at hun var hans kusine for å få bedre legehjelp. De forklarte at de pengeoverføringer som er gjort til A er for varer han har kjøpt til dem i Polen og for en benortose han trengte og som de kjøpte til ham. De har levert alle eiendelene A hadde i leiligheten til ham på sykehuset før han ble transportert tilbake til Polen.
Det er ubestridt at C var med A på legevakten den 20. mai 2019 og opplyste at skaden skyldes: «Snublet, overtråkk på trappetrinn i dag, falt 3 trappetrinn». Retten viser til journalutskrift fra legevakten på [sykehus] 20. mai 2019 klokken 13:53. Det fremgår av journalnotatet at «kommer fra Polen, snakker kun polsk. Kusine er med og oversetter». I innkomstjournal til ortopedisk avdeling 20. mai 2019 under aktuelt står det: «Falt fra egen høyde under løp på terrasse i dag. Vred rundt på venstre fot og har pådratt seg trimalleolær fraktur med forkortning og feilstilling». Det fremgår under familie/sosialt at: «fra Polen. På besøk hos sin kusine som fungerer som tolk i mottak.» Retten legger til grunn at det er C som har snakket med legene og forklart skadeårsaken.
Retten mener etter en samlet vurdering av bevisene i saken at A har sannsynliggjort at han skadet seg i arbeid for [virksomhet] den 20. mai 2019. Retten legger A forklaring til grunn og mener at det som oppgis på legevakten og til ortopedisk avdeling på [sykehus] om skaden, ikke stemmer. Retten viser til at C forklarte to ulike årsaker til skaden på sykehuset og hennes forklaringen om skadeårsaken i retten var lite troverdig. Hun forklarte at hun ikke visste hva saksøker gjorde hos henne, hun ble ringt opp da hun også var hjemme og fant saksøker på terrassen som forklarte at han hadde falt ned trappen hennes og skadet foten. Retten mener A forklaring støttes av øvrige bevis i saken, dokumenter, vitner og et lydbåndopptak som ble spilt av i retten.
Retten viser for det første til registreringsskjema for arbeid og opphold i Norge som ble fylt ut av C, før A kom til Norge. Her oppgis gateadresse:[adresse2]. Dette er adressen til leiligheten [virksomhet] leide til sine arbeidstagere og som partene er enige om at saksøker bodde i sammen med N1 fra de kom til Norge den 28. april 2019 til han ble skadet den 20. mai 2019. Det fremgår av fremlagt leiekontrakt at leietiden er fra 1. mai 2019 og månedsleien er kr. 8.500. Kontrakten er inngått mellom [virksomhet] AS og N5. N5 forklarte at det var to arbeidere for [virksomhet] som bodde i leiligheten, de dro om morgenen og kom hjem på ettermiddagen/kvelden i arbeidsklær. Det fremgår videre av registreringsskjema at formålet med oppholdet i Norge er: «jeg har en jobb i Norge» og at arbeidsgiver er registrert i Norge med norsk personnummer [00.00.80.00000], dette er personnummeret til B. Innreisedato er 29. april 2019. C forklarte i retten at det var hun som fylte ut skjema for saksøker, hun skrev at han har jobb i Norge og at B er arbeidsgiver for at han skulle ha lovlig opphold i Norge for å rekognosere. Retten ser bort fra denne forklaringen og mener at det reelle var at saksøker skulle jobbe for dem. [virksomhet] hadde leid en leilighet for sine to ansatte som kom sammen til Norge fra Polen, saksøker og N1. Retten mener det ikke er sannsynlig at saksøker bodde i denne leiligheten gratis for å rekognosere sammen med en ansatt i [virksomhet]. Retten viser også til at da saksøker reiste tilbake til polen
31. mai 2019 kom det inn to nye ansatte i [virksomhet] i leiligheten, N6 og N2. De har arbeidskontrakt fra 3. juni 2019.
Det er fremlagt en e-post fra B til YFF av 27. oktober 2020 der det fremgår:
«A kan bekrefte at han har mottatt informasjon fra oss om at vi ikke vil ha noen ansatt uten alle nødvendige dokumenter og ikke registrering. Først etter at han er registrert av politiet, kan han begynne å jobbe og bli registrert av vår regnskapsfører som alle andre ansatte. Han kan også bekrefte at en avtale til han med politiet ble bestilt.»
Dette er brukt av saksøkte/partshjelperne som bevis på at saksøker ikke var i jobb den 20. mai 2019 da han ikke var registrert hos politiet på dette tidspunktet og hadde fått beskjed om at han ikke kunne jobbe. Retten mener det som skrives i denne e-posten ikke er tilfellet for [virksomhet] øvrige ansatte. De kom til Norge og begynte å jobbe før de var registeret hos politiet. Det er lagt frem arbeidskontrakt for N1 hvor det fremgår at han er ansatt fra 1. mai 2019 og lønnslipp som viser at N1 jobbet fra 1. mai 2019. Det er lagt frem dokumentasjon på at han har time hos politiet for registering den 3. juni 2019, registreringsbevis er datert 3. juni 2019 og bekreftelse på D-nummer er datert 6. juni 2019. N1 begynte altså å jobbe før han var registret hos politiet og fått tildelt D-nummer. Det samme var tilfellet for N2, han begynte å jobbe 3. juni 2019, fikk registreringsbevis 17. juni 2019 og D-nummer 21. juni 2019. Det er for øvrig krav om at en EU/EØS borger må registrere seg senest tre måneder etter ankomst til Norge men vedkommende kan begynne å arbeid med en gang. At saksøker ikke var registrert hos politiet den 20. mai 2019 kan således ikke tas til inntekt for at han ikke jobbet for [virksomhet] den 20. mai 2019. Det er videre lagt frem utskrift fra AA-registeret som viser innmeldte ansatte hos [virksomhet]. A er ikke meldt inn som arbeidstager.
Retten mener heller ikke dette kan brukes som bevis på at saksøker ikke var ansatt i [virksomhet] da det fremgår at leveringstidspunktet for innmeldinger i AAregisteret er 2. juli 2019, altså lenge etter skadedatoen 20. mai 2019 hvor saksøker hadde fått beskjed om ikke å fortelle at han var ansatt i [virksomhet].
Retten viser videre til bankoverføringer fra C konto til konto tilhørende A kone, N3. Det er til sammen fire bankoverføringer. På den første med dato 29. april 2019 står det etter «emne»: kjøp og er på 730 polske zloty. Det er videre tre overføringer, datert 30. mai 2019, 13. juni 2019 og 7. november 2019 på henholdsvis 1000, 1000 og 1828 polske zloty. De tre siste overføringene er på til sammen ca. 8500 norske kroner. A forklarte at den første overføringen var for varer mens de tre siste var lønn for arbeid. Retten legger det til grunn, pengene er overført til saksøkers kone fordi saksøker ikke kunne bruke eget bankkort pga. skaden. Retten mener det er sannsynlig at overføringene er gjort fra Cs privatkonto og ikke fra kontoen til [virksomhet] for å skjule at det er lønn for arbeid, overføringene er gjort etter skadedatoen og etter at saksøker har fått beskjed om ikke å si at han jobbet for dem. Det er ikke sannsynliggjort at C skulle overføre penger til saksøker for noe annet enn arbeid med unntak av de 730 polske zloty der det fremgår av emnefeltet at det var for varer. At saksøker skulle ha kjøpt varer til C til en verdi av ca. kr. 8500 er etter rettens mening ikke sannsynlig.
Retten viser videre til spesialisterklæring og forklaring i retten fra overlege og spesialist i generell og ortopedisk kirurgi, Carl Erik Næss. Erklæringen og forklaringen er basert på sakens dokumenter og Næss har ikke undersøkt saksøker selv. Han forklarte at skaden saksøker fikk er en meget kompleks bruddskade, vristbeinet var slått opp i skinnebeinet som en hammer. Den er mest sannsynlig forårsaket av en betydelig skadevoldende kraft (høyenergiskade) og det er ikke sannsynlig at skaden skyldes fall fra egen høyde eller fall ned tre trappetrinn slik C forklarte på sykehuset den 20. mai 2019. Fall fra høyde (2 meter eller mer) er den mest sannsynlige skadeårsaken. Saksøkers forklaring om skadeårsaken er således i samsvar med forklaringen til Næss. Saksøkte/partshjelpere har anført at saksøkers forklaring ikke kan stemme fordi han har sagt han falt ned fra 4-5 meters høyde mens fallhøyden er målt til 2,54 meter. Retten mener dette er uten betydning, det kan ikke forventes at saksøker vet hvor langt ned han falt i en slik situasjon, fallhøyden er uansett stor nok til at han kunne pådra seg skaden etter Næss sin forklaring. Retten viser også til journal fra legevakten og ortopedisk avdeling fra den 20. mai 2019 der det fremgår blant annet at han er smerteforpint, ryster over hele kroppen, mottar Pinex Forte, klarer ikke belaste foten. Retten mener også dette underbygger saksøkers forklaring om skaden.
N1 forklarte at han kom til Norge sammen med A og N4 den 28. april 2019, alle tre skulle jobbe for [virksomhet]. Han bodde sammen med A i en leilighet som [virksomhet] leide til dem. Han signerte arbeidskontrakt samtidig som A, en tid etter at de hadde kommet til Norge. Han jobbet på en hytte sammen med A den 20. mai 2019. A falt ned fra en stige da han skulle gå ned fra taket han malte. Han skadet seg og hadde store smerter. Han bar A inn i bilen og C kjørte ham til sykehuset. Det var ikke noe stillas da de arbeidet. N1 forklarte videre at han ryddet sammen eiendelene til A i leiligheten og ga dem til B og C som skulle gi dem videre til A på sykehuset. Blant eiendelene var A arbeidskontrakt. Det er videre lagt frem korrespondanse mellom N1 og A fra den 19. mai 2019 på kvelden. A skriver: Vet du når vi skal begynne?» N1 svarer: «ikke enda» og senere «6.30 hos B». Retten mener dette bekrefter at de skulle jobbe sammen den 20. mai 2019 og møtte opp hos B klokken 06:30. N1 har videre lagt frem utskrift fra «google maps» som viser hans bevegelser den 20. mai 2019. Den viser at han var i [sted2], ikke langt fra hytta med adresse [adresse1]. Partshjelperne har anført at «google maps» lett kan endres slik at det ikke er noe bevis på en persons bevegelser. Retten deler den oppfatningen slik at utskriften av «google maps» tillegges begrenset vekt. Retten legger imidlertid vekt på N1s forklaring, den er sammenfallende med saksøkers forklaring og øvrige bevis i saken.
Det er lagt frem e-post fra N4 av 7. mai 2020 til saksøkers advokat der det fremgår at han jobbet sammen med A for [virksomhet] og at A skadet seg i arbeid for dem den 20. mai 2019. N4 har ikke ønsket å vitne i saken og det er lagt frem utskrift av en melding fra N4 til partshjelper der det står at han ikke vil delta i saken på grunn av manglende informasjon om saken. Partshjelperne begjærte eposten avskåret som bevis men retten tillot den fremlagt etter tvisteloven § 21-12. Retten mente den ikke var avgitt i anledning saken.
N3, saksøkers ektefelle, forklarte seg. Hun forklarte at A ringte henne den 20. mai 2019 og fortalte at han hadde falt ned fra en stige på jobb. Det er lagt frem korrespondanse på messenger mellom saksøker og ektefellen den 20. mai 2019 der ektefellen skriver «hvordan skjedde det?» og saksøker svarer «jeg falt av stigen», «jeg venter på C», «ringer senere». Hun forklarte at ektefellen fortalte henne på telefon at C hadde sagt at han ikke kunne fortelle sannheten fordi de og han ville få en bot på kr. 80.000. Hun måtte hjelpe saksøker med forsikring i hjemlandet og måtte si noe annet enn at skaden skjedde under arbeid for å få helsekort.
Det er spilt av et lydbåndopptak fra en samtale mellom saksøker og B den 4. oktober 2019. Litt ut i opptaket sier A at «C sa at hvis jeg snakker sant, at jeg for eksempel jobbet for deg, ikke sant, så etter det som hun sa, kan vi få straff på kr. 80.000, ikke sant?». B svarer: «Ja det kommer du til å få og jeg også, fordi du ikke hadde lov til å jobbe for faen» og videre sier B at A ikke hadde tillatelse fra politiet til å jobbe og at han først kunne jobbe etter det. Retten mener B i telefonsamtalen innrømmer at A jobbet for han og at han trodde det var ulovlig fordi han ikke hadde registrert seg hos politiet og fryktet bot. Advokatfullmektig Dahl har på vegne av partshjelperne påpekt at saksøker har skrevet ned lydbåndopptaket der han har lagt til forhold som ikke fremgår av lydbåndopptaket, fått det oversatt til norsk og brukt det som bevis i saken. Det er partshjelpernes oppfatning at dette svekker saksøkers troverdighet. Retten mener dette er uten betydning da retten selv har hørt lydbåndopptaket og rettens oppnevnte tolker oversatte det i retten, det vesentlige for rettens bevisvurdering er at B bekrefter at A jobbet for han og at de ikke kunne fortelle sannheten fordi de begge risikerte bot.
Etter dette mener retten det er sannsynliggjort at A jobbet for [virksomhet] den 20. mai 2019 og at han skadet seg i arbeid for dem da han malte en hytte. YFF er således erstatningsansvarlig for skaden som saksøker pådro seg etter yforsl. § 7, [virksomhet] hadde ikke tegnet yrkesskadeforsikring for sine ansatte på skadetidspunktet.
Det er ført bevis for retten som støtter partshjelpernes forklaring. N7 forklarte at han var med å satte opp et stillas på hytta på [adresse1] i begynnelsen av mai 2019. Han gjorde også andre arbeider på hytta i løpet av mai/juni 2019, stillaset var der da også. Han så bare en annen fra [virksomhet] på hytta og det var N4. Det er lagt frem bilder av hytta med stillas som B forklarte at han tok og en timeliste der det fremgår at N7 og B jobbet tre timer hver den 4. mai 2019 med å sette opp stillas og den 20. mai 2019 jobbet N7 på hytta sammen med N4. Retten mener imidlertid etter en samlet vurdering av alle bevisene i saken at saksøkers forklaring er mest sannsynlig som redegjort for ovenfor. Retten mener derfor at det er mest sannsynlig at partshjelperne fjernet saksøkers arbeidskontrakt og at han skadet seg før han ble registrert hos politiet, fikk tildelt D-nummer, ble meldt inn i AA-registeret, fikk HMS-kort eller oppfylte andre formelle krav som stilles til både arbeidsgivere/arbeidstagere fra EØS. At saksøker heller ikke klarer å fremskaffe timelister svekker etter rettens mening ikke hans troverdighet, han forklarte at de lå bilen til B da han skadet seg og er etter rettens mening mest sannsynlig fjernet av ham. Det samme gjelder lønnsslipper som aldri ble laget for A, han fikk lønnen utbetalt fra Cs private konto for å skjule arbeidsforholdet.
Saksøker har vunnet saken og har etter tvisteloven § 20-2 første ledd krav på sakskostnader fra motparten. Retten kan ikke se at tungtveiende grunner gjør det rimelig å frita saksøkte for sakskostnadsansvar, jf. tvisteloven § 20-2 tredje ledd.
Advokat Erik Faye Ree har levert sakskostnadsoppgave på kr. 275.359. Retten mener sakskostnadene har vært nødvendige, jf. tvisteloven § 20-5 og beløpet tilkjennes. Det fremgår av tvisteloven § 20-7 at ansvaret for sakskostnader påhviler parten.
DOMSSLUTNING
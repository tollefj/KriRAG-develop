B og As var samboere fra 1997. De har to barn sammen, født i 1997 og 2000.
Før samboerforholdet tok til, eide A to leiligheter i [adresse1], seksjon 2 og 3. Partene bodde i seksjon 2. Seksjon 3 var leid ut. Den 1. februar 1998 inngikk partene en samboeravtale som lyder slik:
Samlivsavtale inngåes med dette mellom B. f. [00.00.68] og As f. [00.00.61]. Avtalen omhandler hva som er felles eiendom, felles rettigheter og felles forpliktelser. De formuesgoder som ikke er nevnt i avtalen, forblir den enkeltes ene-eie.
Den 13. juli 1999 ervervet partene i fellesskap eller A alene boligtomt i [adresse2]. På skjøtet er begge parter oppført som kjøpere, med 1⁄2 ideell andel på hver. Kjøpesummen er angitt til 800 000 kr. Begge parter er oppført som hjemmelshavere til eiendommen i grunnboken med en halvpart på hver. Partene er enige om at eiendommen er i sameie mellom dem, men er uenige om sameierbrøken.
Det ble bygget hus på tomten. I avtale med entreprenøren [virksomhet1] AS, signert 5. juli 2000, er både A og B oppført som avtalepart. Kontraktssummen for arbeidet omfattet av denne kontrakten er angitt til 1 390 194 kr inkl. mva.
Etter at huset i [adresse2] var ferdigstilt, flyttet partene inn der. [adresse1] seksjon 2 ble solgt 29. mai 2001 for 1 267 500 kr. [adresse1] seksjon 3 ble solgt 3. september 2001 for 1 240 000 kr.
I 2011 mottok A arv fra sin mor. Som en del av arveoppgjøret overtok han en fritidseiendom på [sted2] med adresse [adresse3], og betalte ut sine to søsken. Partene er uenige om hvorvidt B er sameier i denne eiendommen, og i så fall med hvilken eierandel.
B og A investerte i et eiendomsprosjekt på [sted3] som viste seg å være tapsbringende, og det har vært flere rettstvister i kjølvannet av dette. Retten kommer tilbake til den eventuelle betydningen av dette.
Samboerskapet tok slutt i august 2020, og A flyttet ut av fellesboligen i [adresse2]. B ble boende i boligen.
Den 10. mars 2022 tok A ut stevning for Hordaland tingrett med slik påstand:
B innga tilsvar, og nedla slik påstand:
Prinsipalt:
Subsidiært i forhold til påstand nr.1 og 2;
For alle tilfeller:
Begge parter har senere justert sine påstander, slik det fremgår nedenfor.
Hovedforhandling ble avholdt 1., 2., 3. og 11. november 2022.
A har nedlagt slik påstand:
Prinsipalt:
Subsidiært hva gjelder påstand nr. 1:
A anfører at han eier 91 % av eiendommen i [adresse2]. Bs eierandel er begrenset til hennes innskudd ved ervervet. Det anføres at innsatsfordelingen mellom partene må danne grunnlaget for fastsettelse av sameierbrøk.
Det kreves avtale eller annet særskilt rettsgrunnlag for å fastsette eierandelene.
Samboeravtalen av 1. februar 1998 har ikke betydning for andre eiendeler enn de som er nevnt i avtalen. Det er ikke inngått andre skriftlige avtaler. Det er ikke sannsynliggjort at det er inngått muntlig avtale. Det anføres at partene ikke har hatt sammenblandet økonomi.
Når det gjelder eiendommen i [adresse2], anføres det at det ikke er avgjørende at eiendommen er tinglyst med en halvpart på hver. Dette ble gjort av praktiske hensyn fordi skjøtet allerede var utfylt og signert av selger da partene møtte på meglers kontor.
Det anføres at As innskudd ved erverv/bygging av boligen utgjør 50,29 %, mens Bs kontantinnskudd utgjør 8,92 %, slik det fremgår av hjelpedokument. Det er ikke dokumentert økonomisk innskudd fra B utover gevinsten fra salget av [adresse1] seksjon 3 på 300 000 kr.
Det anføres at A har betalt det meste av utgifter og lån til boligen. For det tilfelle at partene hadde nedbetalt lån og betjent utgifter likt, antas det at korrekt eierbrøk ville vært 70 % på A og 30 % på B. Videre anføres det at A har gjort en betydelig egeninnsats i [adresse2], i større grad enn B.
A anfører at han er eneeier av hytten på [sted2]. Han har arvet 1/3 av denne, og har betalt ut sine søsken for det resterende med egne midler. B har ikke betalt noe for denne eiendommen. Det arbeid hun har utført på eiendommen må anses som vanlig i samboerforhold. Det er ikke grunnlag for at B har noen eierandel i [sted2].
A anfører at han har krav på vederlag fra B etter alminnelige berikelsesbetraktninger, men bare dersom hans eierandel i boligen i [adresse2] er lavere enn 70%, jf. Rt-2011-1168. Det vises til at hans innskudd i boligen og arbeid på eiendommen er vesentlig større enn hennes.
Det kreves vederlag for at A har dekket hennes sakskostnader på 263 720 kroner ved at dette er trukket fra i hans erstatningsoppgjør. Dette kreves det vederlag for uavhengig av eierandel i [adresse2]. Det anføres at et slikt krav kan kreves dekket som et vederlagskrav på berikelsesgrunnlag.
A anfører at det ikke er grunnlag for vederlagskrav fra B. Det anføres at selv om hun har hatt større omsorgsbyrde enn ham i perioder, har han også bidratt.
A anfører at han har krav på husleie som følge av at B har bodd i felles bolig fra samlivsbruddet. Husleie skal beregnes fra det ble fremsatt krav om dette 17. august 2021 til utflytting, beregnet etter eierandel fastsatt av retten. Det anføres at markedsleie er 25 000 kr/mnd. Kommunale avgifter på ca 41 000 kr skal fordeles etter eierbrøk og hensyntas ved beregning av husleie. A har betalt forsikring med ca 25 000 kr.
Dersom B har en eierbrøk på 30 %, anføres det at A har krav på husleie på 17 500 kr per mnd. Dersom eierbrøkener 10%, er kravet 22 500 kr per mnd.
Til sakskostnadsavgjørelsen viser det til at A har fremsatt et forlikstilbud på 3,6 millioner kroner, slik det ble opplyst under hovedforhandling.
B har nedlagt slik påstand:
Prinsipalt:
Subsidiært i forhold til påstand nr. 1 og 2, og forøvrig;
For alle tilfeller:
B anfører at det ved erverv av tomten i [adresse2] avtalte at de skulle være sameiere med 50% hver. Eiendommene i [sted6] var ikke solgt da tomten ble kjøpt. [adresse2] ble fullfinansiert med lån. Denne muntlige avtalen var bakgrunnen for at det ble nedfelt 50% eierandel på hver i skjøtet.
Det er ikke dokumentert eller sannsynliggjort at A har skutt inn netto overskudd fra særeiendom i [adresse2], eller at det ble innbetalt en egenkapital som tilsier at forskjellig eierbrøk er naturlig. Det anføres at Bs innsats, hennes eierandel i [sted6] og at [adresse2] var et felles prosjekt mellom partene var årsaken til at hun ble oppført med 50% eierandel i skjøtet.
Det anføres at partene har hatt felles økonomi, med en betydelig sammenblanding. Det er umulig å skille eller rekonstruere den ene økonomien fra den andre.
Subsidiært anføres det at eierandelen må fastsettes med bakgrunn i Bs bidrag til ervervet. Hun har bidratt med alt hun hadde av midler og inntekt til prosjektet i alle år. Hun har hatt en betydelig inntekt. Hun har frigjort tid for A slik at han kunne gjøre karriere og tjene godt. Også på dette grunnlaget anføres det at Bs eierandel er 50 %.
Det anføres at B og A er sameiere i hytten på [sted2], og at hennes eierandel ved ervervet var 25%. Det vises til at A arvet ca 1,1 millioner kroner av en verdi på ca 2,2 millioner kroner. Det resterende er ervervet med en halvpart på hver. Det er ikke sannsynliggjort at pengene som ble betalt kom fra As egne midler. Finansiering av eiendommen var i realiteten et felles anliggende. A betalte ikke sin andel av felles utgifter i denne perioden. Midlene kan like gjerne ha kommet fra det felles rammelånet. Det anføres videre at det etter ervervet har vært en betydelig verdiøkning på eiendommen som følge av partenes felles arbeidsinnsats og investeringer, og at Bs eierandel derfor har økt noe og nå ligger mellom 25 og 30 %.
Det bestrides ikke at A har krav på husleie. Etter en samlet vurdering av hvilken husleie det er rimelig at B skal betale hensyntatt at hun har vedlikeholdt eiendommen og dekket kommunale avgifter mv, anføres det at husleien bør settes til 7 000 kr per mnd dersom hun eier 50%.
Det anføres at B har krav på vederlag basert på alminnelige berikelses- og vederlagsprinsipper. Beregningen av vederlagskravet vil avhenge av hva retten kommer til når det gjelder eierandeler i bolig og hytte.
Formuesoppbyggingen på As hånd ville vært umulig uten Bs innsats. Dersom A får medhold i sine påstander vedrørende eierandeler, sitter B igjen uten formue etter 25 års samliv med felles økonomi, mens As formue er betydelig. Dette viser en enorm skjevhet, som fremstår som urimelig etter at B har brukt alle sine ressurser og tid på A og familien. B har hele tiden vært i den tro at bolig og hytte har vært felles mellom dem.
Dersom B har eierandel i bolig og hytte, anføres det at hun har krav på vederlag som følge av erstatning mottatt fra forsikringsselskapet AIG. Dette var et felles prosjekt. Det var en utbetaling som tilhørte begge, og som han har beholdt. Dette gir 1 298 045 kr i berikelse for ham. Det anføres at dette kan kreves dekket som et vederlagskrav etter endt samboerforhold som følge av at det var et felles prosjekt.
Det vises også til at Bs erstatning for uførhet på 251 000 kr ble investert i bolig og hytte.
Dersom B ikke har eierandel i hytten på [sted2], anføres det at hun i tillegg har krav på vederlag for direkte bidrag i form av egeninnsats, fastsatt til 377 000 kr for hytten og 535 000 kr for boligen.
Det anføres at As krav på vederlag ikke kan føre frem. Uavhengig av om det foreligger en berikelse, vil det ikke være rimelig å tilkjenne ham vederlag.
Til sakskostnadskravet anføres det at A har anlagt søksmålet svært bredt og på en måte som har medført betydelig ekstraarbeid. As forlikstilbud avviker ikke fra påstanden i stevningen. B har fremsatt forlikstilbud i rettsmekling, slik det fremgår av protokollen.
Partene har vært samboere i 23 år, og har to barn sammen. Begge har vært i arbeid, inntil B ble uføretrygdet i 2017. A har bygget opp sin egen virksomhet, først gjennom selskapet [virksomhet2], som etter hvert ble solgt, og senere gjennom [virksomhet3] AS. Partene har lagt frem en rekke kontoutskrifter, grunnboksutskrifter og annen dokumentasjon fra samlivet, men dokumentasjonen er ikke fullstendig. De tilgjengelige skriftlige bevis gir bare bruddstykker av informasjon. Det er ikke nødvendig for retten å gå inn i alle detaljer og enkelheter. Det ligger i saken natur at det ikke er mulig å gjenskape et komplett bilde av partenes økonomiske forhold gjennom 23 års samliv, og det er heller ikke nødvendig for å avgjøre de spørsmål saken gjelder.
Etter en samlet vurdering av dokumentbevisene i saken og partenes forklaringer, legger retten til grunn som bevist at begge parter har bidratt økonomisk under samlivet, i form av nedbetaling av gjeld eller dekning av felles utgifter, og ved innsats i hjemmet, både med omsorg for barn og med oppussing og annet arbeid på eiendommene. Begge parter har forklart at de ikke hadde noe uttrykkelig avtale om eierforhold, utover den skriftlige samboeravtalen som ble inngått i 1998.
Retten avgjør først spørsmålet om eierforhold og eierandel i tidligere felles bolig i [adresse2] og i fritidsboligen på [sted2].
Når retten skal ta stilling til hvem som er eier av en bestemt formuesgjenstand, og med hvilken eierandel, beror vurderingen på alminnelige formuerettslige prinsipper. I samsvar med dette, må det først avklares om det foreligger en avtale mellom partene om eierforhold og eventuelt sameierbrøk. En avtale kan være uttrykkelig eller stilltiende, se Tone Sverdrup, Sameie i ekteskap og samboerforhold, Jussens venner 2000, pkt. 3.2. I vurderingen av om det foreligger en avtale, og hvilket innhold denne eventuelt har, kan det få betydning hvorvidt erverv av formuesgjenstanden har vært et felles prosjekt mellom partene, jf. blant annet Tarjei Bekkedal, Felles prosjekt; om sameie i ekteskaps- og samboerforhold, Jussens venner 2012 s. 159 på s. 179.
Partene er enige om at boligen i [adresse2] eies i sameie mellom dem. Utgangspunktet er da at partene eier «like stor part kvar», med mindre «det er grunnlag for anna», jf. sameieloven § 2.
Spørsmålet for retten er dermed om det er grunnlag for å fastsette en annen eierbrøk enn en ideell halvdel på hver, jf. sameieloven § 2. Det foreligger ingen uttrykkelig avtale om eierbrøken. Etter rettens syn er det på bakgrunn av de tidsnære bevis sannsynliggjort at ervervet av boligen på [adresse2] var et felles prosjekt, og at partene stilltiende avtalte at eiendommen skulle være i sameie mellom dem med en halvpart på hver. Det i alle fall ikke sannsynliggjort at partene hadde avtalt en annen fordeling enn dette.
Retten viser for det første til at partene i skjøtet, og dermed i grunnboken, er oppført med en ideell halvdel hver. Selv om det er de reelle forhold som er avgjørende, underbygger dette – i mangel av andre konkrete holdepunkter – at partene i hvert fall stilltiende avtalte at de skulle eie halvparten av eiendommen hver, jf. Sverdrup, Sameie pkt. 3.2.
A har forklart at han, da han og B møtte på meglers kontor i juli 1999 for å signere skjøtet, reagerte sterkt da han så at det var ført opp en ideell halvdel på hver i skjøtet. Han tok dette opp med megler, men megler forklarte at selger allerede hadde signert, og at det enkleste var om skjøtet ble signert slik det forelå, og at B og A deretter ordnet dette med en avtale seg imellom. B er uenig i A forklaring om dette, og mener at det var enighet om at de skulle føres opp med en ideell halvdel hver. Det foreligger ikke andre bevis som kan belyse hvordan møtet hos megler forløp. Det er opplyst at megler ikke kunne huske møtet, og han er derfor ikke ført som vitne for retten.
Retten legger til grunn at det er A, som anfører at hans eierandel er større enn en halvdel, som må sannsynliggjøre dette. En eventuell uklarhet på dette punkt må være hans risiko, jf. sameieloven § 2 og Bekkedal, Felles prosjekt s. 179-180. Dersom møtet forløp slik A har beskrevet, hadde han en klar oppfordring til å sørge for at det ble inngått en avtale om det reelle eierforholdet, eller i alle fall å tydelig synliggjøre sin forutsetning om et annet eierforhold enn en halvpart på hver.
I den samlede vurderingen av om det er grunnlag for å fravike hovedregelen om en halvpart på hver, viser retten også til at partene var sameier med en halvdel på hver i den boligen de hadde i [adresse1]. Det var da naturlig at de også skulle være sameiere med en lik del på hver i sin nye felles bolig, og det fremstår ikke som tvilsomt at boligen ble ervervet som et felles prosjekt. Begge parter var involvert i erverv av tomt og bygging av huset, og begge parter møtte hos megler da skjøtet skulle signeres. Retten kan ikke se at det har nevneverdig betydning for vurderingen av om ervervet var et felles prosjekt at A eventuelt har bidratt mer enn B med konkret arbeidsinnsats i forbindelse med oppføring av boligen. Paret hadde på tidspunktet for oppføring av boligen to små barn, som også skulle ivaretas.
Også andre omstendigheter underbygger at partene stilltiende hadde avtalt at de eide halvparten hver. I kontrakten med entreprenøren er både A og B oppført som avtalepart. I de skattemeldingene som er fremlagt, er eiendommen oppført med en halvpart på hver. Både tomt og oppføring av boligen var i utgangspunktet lånefinansiert. Det ble først tatt opp et lån på 900 000 kr i Postbanken til erverv av tomten. For dette lånet sto A alene som låntaker. B har signert som medhjemmelshaver, noe som var nødvendig for å få tinglyst pant på tomten da både A og B var hjemmelshaver til denne. I oktober 2000 ble det tatt opp et lån på 2 290 000 kr i Sparebanken Vest, der begge parter er ført opp som låntakere. Det fremgår av grunnboksutskriften at pantet til Postbanken ble slettet 1. november 2000, og retten legger til grunn at det, ble dette lånet benyttet til å refinansiere lånet til kjøp av tomt, samt til å betale entreprenøren for bygging av huset.
Samlet sett finner retten det ikke sannsynliggjort at det er grunnlag for et annet delingsforhold enn en halvpart på hver.
A anfører, slik retten oppfatter det, at han i størst grad har bidratt til nedbetaling av boliglånet, og at han derfor har en vesentlig større eierandel enn B (90%). Når det foreligger en stilltiende avtale om eierforholdet på ervervstidspunktet, har det ikke betydning om en av partene senere har bidratt i ulik grad til dekning av felles utgifter eller nedbetaling av lån, eller har bidratt i ulik grad til arbeid på eiendommen eller i hjemmet for øvrig. Avtalen mellom partene går da foran bidrag til ervervet, jf. Bekkedal, Felles prosjekt pkt. 3.3. I noen tilfeller kan bidrag til ervervet være et bevismoment når innholdet i avtalen mellom partene skal klarlegges. I dette tilfellet var ervervet som nevnt i all hovedsak finansiert med lån som begge partert var ansvarlig for.
Retten har etter dette kommet til at eiendommen i [adresse2] eies i sameie mellom partene med en ideell halvdel på hver.
Når det gjelder fritidseiendommen på [sted2], finner retten det klart at det ikke er grunnlag for å si at partene stilltiende har avtalt at denne skulle være i sameie. Tvert imot har A gjennom sin handlemåte i forbindelse med ervervet klart gitt uttrykk for at eiendommen skulle være hans alene.
Retten viser til at eiendommen tilhørte As mor og hadde vært i hennes familie lenge. A finansierte i hovedsak ervervet ved arv fra sin mor. Han betalte i tillegg ut hver av sine to søsken et beløp på omkring 400 000 kroner, slik det fremgår av e-post fra A datert 27. september 2011. Det er fremlagt en kontoutskrift fra hans konto fra denne perioden, som underbygger at dette beløpet ble betalt av midler som kom fra hans firma [virksomhet3] AS.
Retten legger videre vekt på at A alene er oppført som hjemmelshaver til eiendommen, og at dette fremstår som et bevisst valg. Det er fremlagt et utkast til avtale om eierforhold datert 21. desember 2010, som ikke ble signert. Utkastet er et forslag utarbeidet av A, og går ut på at boligen eies med en halvpart på hver og at partene i fellesskap skal ta opp lån for å finansiere ervervet av [sted2], men at denne eiendommen skal eies av A alene (omtalt som «særeie»). A har forklart at bakgrunnen for avtalen var at han hadde problemer med å kjøpe ut søsknene, og derfor foreslo denne avtalen som gikk ut på å ta opp lån med pant i partenes felles bolig. Etter hvert hadde han likevel tilgjengelige midler til å betale ut søsknene uten å ta opp lån. Etter rettens syn tilsier dette at det ikke er sannsynliggjort at ervervet av eiendommen var et felles prosjekt i en slik grad at det får betydning for vurderingen av eierforholdet. Tvert imot synes utkastet til avtale, diskusjonene om finansiering av ervervet som partene har forklart seg om og det faktum at A til slutt finansierte ervervet med midler fra eget selskap og alene er oppført som hjemmelshaver, at ervervet ikke var et felles prosjekt.
Retten er etter dette kommet til at det ikke er grunnlag for å si at B har en eierandel i fritidseiendommen på avtalegrunnlag. Etter rettens syn ble fritidseiendommen ervervet av A i eneeie i 2011. Det skal da «atskillig til» for at B ved etterfølgende bidrag til vedlikehold av eiendommen eller annet skal ha blitt sameier, jf. Rt-1999-177 og Bekkedal, Felles prosjekt s. 173. Som nevnt over legger retten til grunn at avtalekonstruksjonen går foran et eventuelt bidrag i ettertid. Det er heller ikke unaturlig at Bs, som kunne bruke fritidseiendommen, bidro med vedlikehold mv. uten at dette kan gi grunnlag for erverv av en sameieandel.
B har anført at A i samme periode betalte mindre enn sin del av felles utgifter mv, og at hun dermed har bidratt til ervervet. Etter rettens syn kan dette ikke være tilstrekkelig som grunnlag for erverv av sameieandel. Retten kommer tilbake til spørsmålet om vederlagskrav nedenfor.
Etter dette frifinnes A for krav fra B om sameieandel i eiendommen på [sted2].
Begge parter har fremsatt vederlagskrav med grunnlag i alminnelige berikelses- og restitusjonssynspunkter mot hverandre. A har anført at han har beriket B gjennom samlivet ved å betale ned på lån til felles bolig og egeninnsats i forbindelse med bygging av felles bolig. Han har videre anført at han har krav på vederlag som følge av at han i 2018 dekket sakskostnader som B var idømt med 263 720 kr.
Med det resultat retten er kommet til med hensyn til eierforhold til bolig og fritidseiendom, krever B vederlag for sin arbeidsinnsats mv. knyttet til fritidsboligen, bidrag til nedbetaling av gjeld og andre utgifter, herunder ved at en utbetaling under en helseforsikring på ca 250 000 kr gikk til dekning av felles utgifter, samt for påstått unndragelse av erstatning fra AIG som B skulle hatt en andel i.
Både den omtalte erstatningen fra AIG og de sakskostnader B ble idømt i 2018, har sammenheng med en investering partene i fellesskap foretok i 2011, som viste seg å være tapsbringende. Dette ga grunnlag for flere tvister, først i form av erstatningskrav mot advokat Orrem, og deretter erstatningskrav mot den advokat som representerte partene i den første tvisten. Det er i sistnevnte sammenheng at B mener at A i 2021, altså etter samlivsbruddet, fikk utbetalt et større erstatningsbeløp som til dels skulle tilfalt henne.
Det klare utgangspunktet er at midler som samboere tilfører hverandre under samlivet, ikke kan kreves tilbakeført når samlivet tar slutt. Høyesterett har fremhevet dette utgangspunktet i Rt-2011-1168, hvor det i avsnitt 31 uttales:
At den ene samboeren har fått en betydelig berikelse eller besparelse som følge av bidrag fra den andre, er ikke tilstrekkelig til å begrunne et restitusjonskrav. Tvert imot vil man – i mangel på avtale – måtte bygge på at samboere yter til livsfellesskapet uten at det blir spørsmål om å jevne ut eventuelle mellomværende når samboerskapet en gang tar slutt, ved samlivsbrudd eller ved død. Jeg viser til Lødrup og Sverdrup, Familieretten (6. utgave) side 349, som fremhever at det «ligger i livsfelleskapets natur at det bare unntaksvis kan bli tale om å få tilbake noe av det som en samboer har tilført den andre under samlivet». Ikke bare selve livsfellesskapet tilsier at det gjennomgående ikke foretas et etteroppgjør: Det byr vanligvis på nokså store praktiske og bevismessige vansker å rekonstruere partenes innsats gjennom samlivet, økonomisk og på annen måte. En vidtrekkende adgang til å kreve vederlag ville dessuten virke konflikt- og prosesskapende.
Det skal altså ikke foretas noen revisjon av 23 års samliv mellom partene, med detaljerte gjennomganger av kontoutskrifter, slik partene til dels har lagt opp til. At denne typen krav virker konflikt- og prosesskapende, er denne saken et eksempel på.
Som det fremgår av Rt-2011-1168, er det bare unntaksvis at det kan være aktuelt å tilkjenne vederlagskrav. Høyesterett klargjør vilkårene for slike vederlagskrav med grunnlag i alminnelige berikelses- og restitusjonssynspunkter slik i dommen avsnitt 29:
Det er ut fra Høyesteretts praksis et grunnvilkår for vederlag at den ene samboeren under samlivet har tilført den andre en betydelig økonomisk fordel, i form av berikelse eller besparelse. Denne økonomiske fordelen vil også være bestemmende for det maksimale omfanget av vederlagskravet.
En tilføring av en betydelig fordel er imidlertid ikke tilstrekkelig. Høyesterett uttaler videre i avsnitt 32:
I tillegg til grunnvilkåret om at den ene samboeren må ha tilført en betydelig økonomisk fordel til den andre, gjelder den begrensning at vederlag bare tilkjennes dersom – og så langt – også rimelighetshensyn samlet sett krever at det skjer en korreksjon i form av vederlag.
I denne vurderingen vil «det totale bildet av partenes økonomiske anliggender under samlivet være utgangspunktet», og blant annet vil «partenes forutsetninger, bidragets art og omfang, samlivets varighet og partenes økonomiske stilling» få betydning.
Retten finner det klart at A ikke har krav på vederlag fra B.
Når det gjelder den del av vederlagskravet som knytter seg til krav om tilbakebetaling av sakskostnader på 263 000 kr som A har dekket for B, kan ikke retten se at de ulovfestede reglene om vederlagskrav i samboerforhold gir grunnlag for å trekke inn et obligasjonsrettslig krav som står på egne ben krone for krone. Den som betaler en annens gjeld, vil i etter alminnelige obligasjonsrettslige regler om intervensjonsbetaling kunne kreve regress hos den andre, med mindre betalingen må anses som en gave eller av andre grunner er falt bort (for eksempel foreldet). Denne betalingen fant sted i 2018, og A har forklart at han på dette tidspunkt ikke ga uttrykk for at dette var noe han ville kreve tilbakebetalt fra B. Retten finner det da klart at et slik krav under enhver omstendighet ikke kan trekkes inn som grunnlag for et vederlagskrav ved opphør av samboerforholdet, slik forholdene i denne saken ligger an.
Uavhengig av om A har nedbetalt boliglånet og bidratt med egeninnsats på deres felles bolig, foreligger det åpenbart ikke rimelighetshensyn som samlet sett krever at det skjer en korreksjon, jf. Rt-2011-1168 avsnitt 32. A sitter igjen med betydelige verdier etter samlivsbruddet. Partene har vært samboer i 23 år og har to felles barn, og B har i stor grad bidratt med egeninnsats i hjemmet, i tillegg til at hun selv har vært i arbeid. Dette er etter rettens syn på ingen måte et unntakstilfelle der det kan være rom for vederlagskrav.
B frifinnes for vederlagskrav fra A.
Når det gjelder Bs vederlagskrav mot A, har retten funnet dette noe mer tvilsomt.
Det er etter rettens syn ikke bevist med overveiende sannsynlighetsovervekt at B har bidratt økonomisk med mer enn sin halvpart av felles utgifter, jf. Rt-2011-1168 avsnitt 30. Ingen av partene har gjort forsøk på å tallfeste familiens forbruksutgifter per år. Når det tas hensyn til at B er eier av halvparten av boligen, og dermed skal dekke halvparten av alle utgifter knyttet til denne, i tillegg til halvparten av familiens felles utgifter for øvrig, samtidig som hun har hatt en relativt alminnelig inntekt (ca 600 000 kr i årsinntekt før hun ble uføretrygdet), er det ikke grunnlag for å anse det sannsynliggjort at hun har hatt anledning til å bidra økonomisk med mer enn sin halvpart, i alle fall ikke i betydelig grad.
Når B er eier av halvparten av boligen i [adresse2] og dermed også har fått med seg verdistigning på eiendommen fra 1999, er det etter rettens syn ikke grunnlag for å si at hun kommer urimelig dårlig ut. Saken skiller seg her fra tilfellet i Rt-2011-1168, der samboeren hadde beriket den andre med 500 000 kr uten å sitte igjen med noe, og dermed fikk tilkjent 200 000 kr i vederlag. I vår sak foreligger det ikke rimelighetshensyn som krever at det skjer en korreksjon i form av vederlag.
Når det gjelder Bs bidrag til vedlikehold og utbedring av fritidseiendommen på [sted2], kan heller ikke dette gi grunnlag for vederlagskrav. B har hatt anledning til å benytte fritidseiendommen kostnadsfritt, og hennes bidrag går ikke utover det som må kunne forventes i samboerforhold.
B har også anført at A har krevd inn og fått utbetalt en erstatning fra AIG på grunnlag av advokatansvar på hennes vegne. Utbetalingen skal ha skjedd i 2021, altså etter at samlivsbruddet var avsluttet. Dersom B har rett i dette, foreligger det her et obligasjonsrettslig krav mot A som står på egne ben. Når overføringen (berikelsen) i tillegg er skjedd etter samlivsbruddet, kan ikke retten se at det er grunnlag for å trekke inn dette kravet i en vurdering av et vederlagskrav i samboerforhold. Retten viser til Tone Sverdrup, Vederlagskrav i samboerforhold, Tidsskrift for familierett, arverett og barnevernrettslige spørsmål 2003/4 pkt. 1.3, der hun legger til grunn at det kan bestå restitusjonskrav av ulik art mellom samboere også på grunnlag av alminnelige formuerettslige prinsipper, og at selv om berikelseskrav på grunnlag av bidrag ytet etter samlivets opphør ikke kan utelukkes, vil vurderingen lett bli en annen.
I vurderingen av Bs vederlagskrav mot A er likevel det avgjørende for retten at rimelighetshensyn under enhver omstendighet ikke krever at det skjer en korreksjon i form av vederlagskrav i dette tilfellet. Det klare utgangspunktet om at midler som samboere tilfører hverandre under samlivet, ikke kan kreves tilbakeført når samlivet tar slutt, må legges til grunn.
A frifinnes for krav om vederlag fra B.
Det følger av rettspraksis at ekteskapsloven § 68 annet ledd kan anvendes analogisk i samboerforhold, slik at den som blir boende i felles bolig er forpliktet til å betale alminnelig markedsleie fra det tidspunkt det fremsettes krav om slik leie. Dette utgangspunktet er ikke bestridt.
Når B eier halvparten av boligen, skal hun i utgangspunktet betale husleie for den halvpart som tilhører A.
A fremsatte krav om husleie overfor B i e-post fra advokat Ingelin Morken Gundersen 17. august 2021, og husleie skal da beregnes fra dette tidspunkt.
Ved fastsettelsen av markedsleie, tar retten utgangspunkt i at det er leie på alminnelige leievilkår som skal legges til grunn. På bakgrunn av forklaringen fra takstmann Knut Grahl-Madsen, legger retten til grunn som sannsynliggjort at alminnelig markedsleie for huset ligger på 22 000 kr per mnd. Dette innebærer også at alminnelige utgifter til forbruk, som for eksempel strøm og internett, må dekkes av den som bor i boligen. Retten legger til grunn partenes forklaring om at A har betalt forsikring for huset i den aktuelle perioden, mens B har betalt kommunale avgifter. Retten legger til grunn at disse utgiftene i hovedsak dekker hverandre, og dermed er det ikke grunnlag for å gjøre fradrag for denne type fellesutgifter som direkte gjelder boligen.
Det er etter rettens syn ikke grunnlag for å gjøre fradrag for egeninnsats fra den som blir boende i huset. Husleiekravet står på egne ben, og er uavhengig av andre krav mellom partene, med mindre det sannsynliggjøres motkrav som kan motregnes i husleiekravet. Slik motregning er ikke anført. Det kan heller ikke legges vekt på at A ikke har medvirket til salg av boligen eller at barna har bodd hjemme i den aktuelle perioden. Barna er voksne, og B kunne begjært sameiet tvangsoppløst etter sameieloven § 15. Spørsmålet om ansvar for resterende lån partene imellom, og dermed ansvar for renteutgifter mv, er ikke en del av saken, og retten kan ikke se at det er grunnlag for å gjøre fradrag i husleien for manglende betaling av avdrag på et rammelån der det ikke betales faste avdrag.
Husleiekravet utgjør dermed 11 000 kr per mnd. Det er lagt ned påstand om dom for husleiekravet frem til domstidspunktet, det vil si for 16 måneder, og retten avsier dom for at B skal betale husleie til A med 176 000 kr.
Retten finner det klart at ingen av partene har fått medhold fullt ut eller i det vesentlige, og det er ikke grunnlag for å tilkjenne sakskostnader etter tvisteloven § 20-2.
Begge parter har fått medhold av betydning, jf. tvisteloven § 20-3. Det kan da tilkjennes sakskostnader «hvis tungtveiende grunner tilsier det». Momentene i § 20-2 tredje ledd annet punktum skal vektlegges i vurderingen. Retten har vurdert om det foreligger slike tungtveiende grunner i denne saken. Etter rettens syn har A «avslått et rimelig forlikstilbud», jf. tvisteloven § 20-2 tredje ledd annet punktum bokstav b), under den rettsmekling som ble foretatt før prosedyrene. På den annen side ble dette tilbudet fremsatt sent, og selv om B har fått medhold av betydning for så vidt gjelder boligen, har hun ikke vunnet frem på de øvrige punktene, som i stor grad har bidratt til at saken har fått et omfang som har medført betydelige kostnader. Samlet sett er retten kommet til at det ikke foreligger tungtveiende grunner til å tilkjenne noen av partene sakskostnader.
Sakskostnader tilkjennes ikke.
***
Dommen er ikke avsagt innen lovens frist. Grunnen er at utsettelse av prosedyrene, slik det fremgår av rettsboken, medførte at det ikke var avsatt tid til domsskriving etter hovedforhandling, kombinert med tett beramming av andre saker.
DOMSSLUTNING
Partene har vært samboere i 23 år, og har to barn sammen. Begge har vært i arbeid, inntil B ble uføretrygdet i 2017. A har bygget opp sin egen virksomhet, først gjennom selskapet [virksomhet2], som etter hvert ble solgt, og senere gjennom [virksomhet3] AS. Partene har lagt frem en rekke kontoutskrifter, grunnboksutskrifter og annen dokumentasjon fra samlivet, men dokumentasjonen er ikke fullstendig. De tilgjengelige skriftlige bevis gir bare bruddstykker av informasjon. Det er ikke nødvendig for retten å gå inn i alle detaljer og enkelheter. Det ligger i saken natur at det ikke er mulig å gjenskape et komplett bilde av partenes økonomiske forhold gjennom 23 års samliv, og det er heller ikke nødvendig for å avgjøre de spørsmål saken gjelder.
Etter en samlet vurdering av dokumentbevisene i saken og partenes forklaringer, legger retten til grunn som bevist at begge parter har bidratt økonomisk under samlivet, i form av nedbetaling av gjeld eller dekning av felles utgifter, og ved innsats i hjemmet, både med omsorg for barn og med oppussing og annet arbeid på eiendommene. Begge parter har forklart at de ikke hadde noe uttrykkelig avtale om eierforhold, utover den skriftlige samboeravtalen som ble inngått i 1998.
Retten avgjør først spørsmålet om eierforhold og eierandel i tidligere felles bolig i [adresse2] og i fritidsboligen på [sted2].
Når retten skal ta stilling til hvem som er eier av en bestemt formuesgjenstand, og med hvilken eierandel, beror vurderingen på alminnelige formuerettslige prinsipper. I samsvar med dette, må det først avklares om det foreligger en avtale mellom partene om eierforhold og eventuelt sameierbrøk. En avtale kan være uttrykkelig eller stilltiende, se Tone Sverdrup, Sameie i ekteskap og samboerforhold, Jussens venner 2000, pkt. 3.2. I vurderingen av om det foreligger en avtale, og hvilket innhold denne eventuelt har, kan det få betydning hvorvidt erverv av formuesgjenstanden har vært et felles prosjekt mellom partene, jf. blant annet Tarjei Bekkedal, Felles prosjekt; om sameie i ekteskaps- og samboerforhold, Jussens venner 2012 s. 159 på s. 179.
Partene er enige om at boligen i [adresse2] eies i sameie mellom dem. Utgangspunktet er da at partene eier «like stor part kvar», med mindre «det er grunnlag for anna», jf. sameieloven § 2.
Spørsmålet for retten er dermed om det er grunnlag for å fastsette en annen eierbrøk enn en ideell halvdel på hver, jf. sameieloven § 2. Det foreligger ingen uttrykkelig avtale om eierbrøken. Etter rettens syn er det på bakgrunn av de tidsnære bevis sannsynliggjort at ervervet av boligen på [adresse2] var et felles prosjekt, og at partene stilltiende avtalte at eiendommen skulle være i sameie mellom dem med en halvpart på hver. Det i alle fall ikke sannsynliggjort at partene hadde avtalt en annen fordeling enn dette.
Retten viser for det første til at partene i skjøtet, og dermed i grunnboken, er oppført med en ideell halvdel hver. Selv om det er de reelle forhold som er avgjørende, underbygger dette – i mangel av andre konkrete holdepunkter – at partene i hvert fall stilltiende avtalte at de skulle eie halvparten av eiendommen hver, jf. Sverdrup, Sameie pkt. 3.2.
A har forklart at han, da han og B møtte på meglers kontor i juli 1999 for å signere skjøtet, reagerte sterkt da han så at det var ført opp en ideell halvdel på hver i skjøtet. Han tok dette opp med megler, men megler forklarte at selger allerede hadde signert, og at det enkleste var om skjøtet ble signert slik det forelå, og at B og A deretter ordnet dette med en avtale seg imellom. B er uenig i A forklaring om dette, og mener at det var enighet om at de skulle føres opp med en ideell halvdel hver. Det foreligger ikke andre bevis som kan belyse hvordan møtet hos megler forløp. Det er opplyst at megler ikke kunne huske møtet, og han er derfor ikke ført som vitne for retten.
Retten legger til grunn at det er A, som anfører at hans eierandel er større enn en halvdel, som må sannsynliggjøre dette. En eventuell uklarhet på dette punkt må være hans risiko, jf. sameieloven § 2 og Bekkedal, Felles prosjekt s. 179-180. Dersom møtet forløp slik A har beskrevet, hadde han en klar oppfordring til å sørge for at det ble inngått en avtale om det reelle eierforholdet, eller i alle fall å tydelig synliggjøre sin forutsetning om et annet eierforhold enn en halvpart på hver.
I den samlede vurderingen av om det er grunnlag for å fravike hovedregelen om en halvpart på hver, viser retten også til at partene var sameier med en halvdel på hver i den boligen de hadde i [adresse1]. Det var da naturlig at de også skulle være sameiere med en lik del på hver i sin nye felles bolig, og det fremstår ikke som tvilsomt at boligen ble ervervet som et felles prosjekt. Begge parter var involvert i erverv av tomt og bygging av huset, og begge parter møtte hos megler da skjøtet skulle signeres. Retten kan ikke se at det har nevneverdig betydning for vurderingen av om ervervet var et felles prosjekt at A eventuelt har bidratt mer enn B med konkret arbeidsinnsats i forbindelse med oppføring av boligen. Paret hadde på tidspunktet for oppføring av boligen to små barn, som også skulle ivaretas.
Også andre omstendigheter underbygger at partene stilltiende hadde avtalt at de eide halvparten hver. I kontrakten med entreprenøren er både A og B oppført som avtalepart. I de skattemeldingene som er fremlagt, er eiendommen oppført med en halvpart på hver. Både tomt og oppføring av boligen var i utgangspunktet lånefinansiert. Det ble først tatt opp et lån på 900 000 kr i Postbanken til erverv av tomten. For dette lånet sto A alene som låntaker. B har signert som medhjemmelshaver, noe som var nødvendig for å få tinglyst pant på tomten da både A og B var hjemmelshaver til denne. I oktober 2000 ble det tatt opp et lån på 2 290 000 kr i Sparebanken Vest, der begge parter er ført opp som låntakere. Det fremgår av grunnboksutskriften at pantet til Postbanken ble slettet 1. november 2000, og retten legger til grunn at det, ble dette lånet benyttet til å refinansiere lånet til kjøp av tomt, samt til å betale entreprenøren for bygging av huset.
Samlet sett finner retten det ikke sannsynliggjort at det er grunnlag for et annet delingsforhold enn en halvpart på hver.
A anfører, slik retten oppfatter det, at han i størst grad har bidratt til nedbetaling av boliglånet, og at han derfor har en vesentlig større eierandel enn B (90%). Når det foreligger en stilltiende avtale om eierforholdet på ervervstidspunktet, har det ikke betydning om en av partene senere har bidratt i ulik grad til dekning av felles utgifter eller nedbetaling av lån, eller har bidratt i ulik grad til arbeid på eiendommen eller i hjemmet for øvrig. Avtalen mellom partene går da foran bidrag til ervervet, jf. Bekkedal, Felles prosjekt pkt. 3.3. I noen tilfeller kan bidrag til ervervet være et bevismoment når innholdet i avtalen mellom partene skal klarlegges. I dette tilfellet var ervervet som nevnt i all hovedsak finansiert med lån som begge partert var ansvarlig for.
Retten har etter dette kommet til at eiendommen i [adresse2] eies i sameie mellom partene med en ideell halvdel på hver.
Når det gjelder fritidseiendommen på [sted2], finner retten det klart at det ikke er grunnlag for å si at partene stilltiende har avtalt at denne skulle være i sameie. Tvert imot har A gjennom sin handlemåte i forbindelse med ervervet klart gitt uttrykk for at eiendommen skulle være hans alene.
Retten viser til at eiendommen tilhørte As mor og hadde vært i hennes familie lenge. A finansierte i hovedsak ervervet ved arv fra sin mor. Han betalte i tillegg ut hver av sine to søsken et beløp på omkring 400 000 kroner, slik det fremgår av e-post fra A datert 27. september 2011. Det er fremlagt en kontoutskrift fra hans konto fra denne perioden, som underbygger at dette beløpet ble betalt av midler som kom fra hans firma [virksomhet3] AS.
Retten legger videre vekt på at A alene er oppført som hjemmelshaver til eiendommen, og at dette fremstår som et bevisst valg. Det er fremlagt et utkast til avtale om eierforhold datert 21. desember 2010, som ikke ble signert. Utkastet er et forslag utarbeidet av A, og går ut på at boligen eies med en halvpart på hver og at partene i fellesskap skal ta opp lån for å finansiere ervervet av [sted2], men at denne eiendommen skal eies av A alene (omtalt som «særeie»). A har forklart at bakgrunnen for avtalen var at han hadde problemer med å kjøpe ut søsknene, og derfor foreslo denne avtalen som gikk ut på å ta opp lån med pant i partenes felles bolig. Etter hvert hadde han likevel tilgjengelige midler til å betale ut søsknene uten å ta opp lån. Etter rettens syn tilsier dette at det ikke er sannsynliggjort at ervervet av eiendommen var et felles prosjekt i en slik grad at det får betydning for vurderingen av eierforholdet. Tvert imot synes utkastet til avtale, diskusjonene om finansiering av ervervet som partene har forklart seg om og det faktum at A til slutt finansierte ervervet med midler fra eget selskap og alene er oppført som hjemmelshaver, at ervervet ikke var et felles prosjekt.
Retten er etter dette kommet til at det ikke er grunnlag for å si at B har en eierandel i fritidseiendommen på avtalegrunnlag. Etter rettens syn ble fritidseiendommen ervervet av A i eneeie i 2011. Det skal da «atskillig til» for at B ved etterfølgende bidrag til vedlikehold av eiendommen eller annet skal ha blitt sameier, jf. Rt-1999-177 og Bekkedal, Felles prosjekt s. 173. Som nevnt over legger retten til grunn at avtalekonstruksjonen går foran et eventuelt bidrag i ettertid. Det er heller ikke unaturlig at Bs, som kunne bruke fritidseiendommen, bidro med vedlikehold mv. uten at dette kan gi grunnlag for erverv av en sameieandel.
B har anført at A i samme periode betalte mindre enn sin del av felles utgifter mv, og at hun dermed har bidratt til ervervet. Etter rettens syn kan dette ikke være tilstrekkelig som grunnlag for erverv av sameieandel. Retten kommer tilbake til spørsmålet om vederlagskrav nedenfor.
Etter dette frifinnes A for krav fra B om sameieandel i eiendommen på [sted2].
Begge parter har fremsatt vederlagskrav med grunnlag i alminnelige berikelses- og restitusjonssynspunkter mot hverandre. A har anført at han har beriket B gjennom samlivet ved å betale ned på lån til felles bolig og egeninnsats i forbindelse med bygging av felles bolig. Han har videre anført at han har krav på vederlag som følge av at han i 2018 dekket sakskostnader som B var idømt med 263 720 kr.
Med det resultat retten er kommet til med hensyn til eierforhold til bolig og fritidseiendom, krever B vederlag for sin arbeidsinnsats mv. knyttet til fritidsboligen, bidrag til nedbetaling av gjeld og andre utgifter, herunder ved at en utbetaling under en helseforsikring på ca 250 000 kr gikk til dekning av felles utgifter, samt for påstått unndragelse av erstatning fra AIG som B skulle hatt en andel i.
Både den omtalte erstatningen fra AIG og de sakskostnader B ble idømt i 2018, har sammenheng med en investering partene i fellesskap foretok i 2011, som viste seg å være tapsbringende. Dette ga grunnlag for flere tvister, først i form av erstatningskrav mot advokat Orrem, og deretter erstatningskrav mot den advokat som representerte partene i den første tvisten. Det er i sistnevnte sammenheng at B mener at A i 2021, altså etter samlivsbruddet, fikk utbetalt et større erstatningsbeløp som til dels skulle tilfalt henne.
Det klare utgangspunktet er at midler som samboere tilfører hverandre under samlivet, ikke kan kreves tilbakeført når samlivet tar slutt. Høyesterett har fremhevet dette utgangspunktet i Rt-2011-1168, hvor det i avsnitt 31 uttales:
At den ene samboeren har fått en betydelig berikelse eller besparelse som følge av bidrag fra den andre, er ikke tilstrekkelig til å begrunne et restitusjonskrav. Tvert imot vil man – i mangel på avtale – måtte bygge på at samboere yter til livsfellesskapet uten at det blir spørsmål om å jevne ut eventuelle mellomværende når samboerskapet en gang tar slutt, ved samlivsbrudd eller ved død. Jeg viser til Lødrup og Sverdrup, Familieretten (6. utgave) side 349, som fremhever at det «ligger i livsfelleskapets natur at det bare unntaksvis kan bli tale om å få tilbake noe av det som en samboer har tilført den andre under samlivet». Ikke bare selve livsfellesskapet tilsier at det gjennomgående ikke foretas et etteroppgjør: Det byr vanligvis på nokså store praktiske og bevismessige vansker å rekonstruere partenes innsats gjennom samlivet, økonomisk og på annen måte. En vidtrekkende adgang til å kreve vederlag ville dessuten virke konflikt- og prosesskapende.
Det skal altså ikke foretas noen revisjon av 23 års samliv mellom partene, med detaljerte gjennomganger av kontoutskrifter, slik partene til dels har lagt opp til. At denne typen krav virker konflikt- og prosesskapende, er denne saken et eksempel på.
Som det fremgår av Rt-2011-1168, er det bare unntaksvis at det kan være aktuelt å tilkjenne vederlagskrav. Høyesterett klargjør vilkårene for slike vederlagskrav med grunnlag i alminnelige berikelses- og restitusjonssynspunkter slik i dommen avsnitt 29:
Det er ut fra Høyesteretts praksis et grunnvilkår for vederlag at den ene samboeren under samlivet har tilført den andre en betydelig økonomisk fordel, i form av berikelse eller besparelse. Denne økonomiske fordelen vil også være bestemmende for det maksimale omfanget av vederlagskravet.
En tilføring av en betydelig fordel er imidlertid ikke tilstrekkelig. Høyesterett uttaler videre i avsnitt 32:
I tillegg til grunnvilkåret om at den ene samboeren må ha tilført en betydelig økonomisk fordel til den andre, gjelder den begrensning at vederlag bare tilkjennes dersom – og så langt – også rimelighetshensyn samlet sett krever at det skjer en korreksjon i form av vederlag.
I denne vurderingen vil «det totale bildet av partenes økonomiske anliggender under samlivet være utgangspunktet», og blant annet vil «partenes forutsetninger, bidragets art og omfang, samlivets varighet og partenes økonomiske stilling» få betydning.
Retten finner det klart at A ikke har krav på vederlag fra B.
Når det gjelder den del av vederlagskravet som knytter seg til krav om tilbakebetaling av sakskostnader på 263 000 kr som A har dekket for B, kan ikke retten se at de ulovfestede reglene om vederlagskrav i samboerforhold gir grunnlag for å trekke inn et obligasjonsrettslig krav som står på egne ben krone for krone. Den som betaler en annens gjeld, vil i etter alminnelige obligasjonsrettslige regler om intervensjonsbetaling kunne kreve regress hos den andre, med mindre betalingen må anses som en gave eller av andre grunner er falt bort (for eksempel foreldet). Denne betalingen fant sted i 2018, og A har forklart at han på dette tidspunkt ikke ga uttrykk for at dette var noe han ville kreve tilbakebetalt fra B. Retten finner det da klart at et slik krav under enhver omstendighet ikke kan trekkes inn som grunnlag for et vederlagskrav ved opphør av samboerforholdet, slik forholdene i denne saken ligger an.
Uavhengig av om A har nedbetalt boliglånet og bidratt med egeninnsats på deres felles bolig, foreligger det åpenbart ikke rimelighetshensyn som samlet sett krever at det skjer en korreksjon, jf. Rt-2011-1168 avsnitt 32. A sitter igjen med betydelige verdier etter samlivsbruddet. Partene har vært samboer i 23 år og har to felles barn, og B har i stor grad bidratt med egeninnsats i hjemmet, i tillegg til at hun selv har vært i arbeid. Dette er etter rettens syn på ingen måte et unntakstilfelle der det kan være rom for vederlagskrav.
B frifinnes for vederlagskrav fra A.
Når det gjelder Bs vederlagskrav mot A, har retten funnet dette noe mer tvilsomt.
Det er etter rettens syn ikke bevist med overveiende sannsynlighetsovervekt at B har bidratt økonomisk med mer enn sin halvpart av felles utgifter, jf. Rt-2011-1168 avsnitt 30. Ingen av partene har gjort forsøk på å tallfeste familiens forbruksutgifter per år. Når det tas hensyn til at B er eier av halvparten av boligen, og dermed skal dekke halvparten av alle utgifter knyttet til denne, i tillegg til halvparten av familiens felles utgifter for øvrig, samtidig som hun har hatt en relativt alminnelig inntekt (ca 600 000 kr i årsinntekt før hun ble uføretrygdet), er det ikke grunnlag for å anse det sannsynliggjort at hun har hatt anledning til å bidra økonomisk med mer enn sin halvpart, i alle fall ikke i betydelig grad.
Når B er eier av halvparten av boligen i [adresse2] og dermed også har fått med seg verdistigning på eiendommen fra 1999, er det etter rettens syn ikke grunnlag for å si at hun kommer urimelig dårlig ut. Saken skiller seg her fra tilfellet i Rt-2011-1168, der samboeren hadde beriket den andre med 500 000 kr uten å sitte igjen med noe, og dermed fikk tilkjent 200 000 kr i vederlag. I vår sak foreligger det ikke rimelighetshensyn som krever at det skjer en korreksjon i form av vederlag.
Når det gjelder Bs bidrag til vedlikehold og utbedring av fritidseiendommen på [sted2], kan heller ikke dette gi grunnlag for vederlagskrav. B har hatt anledning til å benytte fritidseiendommen kostnadsfritt, og hennes bidrag går ikke utover det som må kunne forventes i samboerforhold.
B har også anført at A har krevd inn og fått utbetalt en erstatning fra AIG på grunnlag av advokatansvar på hennes vegne. Utbetalingen skal ha skjedd i 2021, altså etter at samlivsbruddet var avsluttet. Dersom B har rett i dette, foreligger det her et obligasjonsrettslig krav mot A som står på egne ben. Når overføringen (berikelsen) i tillegg er skjedd etter samlivsbruddet, kan ikke retten se at det er grunnlag for å trekke inn dette kravet i en vurdering av et vederlagskrav i samboerforhold. Retten viser til Tone Sverdrup, Vederlagskrav i samboerforhold, Tidsskrift for familierett, arverett og barnevernrettslige spørsmål 2003/4 pkt. 1.3, der hun legger til grunn at det kan bestå restitusjonskrav av ulik art mellom samboere også på grunnlag av alminnelige formuerettslige prinsipper, og at selv om berikelseskrav på grunnlag av bidrag ytet etter samlivets opphør ikke kan utelukkes, vil vurderingen lett bli en annen.
I vurderingen av Bs vederlagskrav mot A er likevel det avgjørende for retten at rimelighetshensyn under enhver omstendighet ikke krever at det skjer en korreksjon i form av vederlagskrav i dette tilfellet. Det klare utgangspunktet om at midler som samboere tilfører hverandre under samlivet, ikke kan kreves tilbakeført når samlivet tar slutt, må legges til grunn.
A frifinnes for krav om vederlag fra B.
Det følger av rettspraksis at ekteskapsloven § 68 annet ledd kan anvendes analogisk i samboerforhold, slik at den som blir boende i felles bolig er forpliktet til å betale alminnelig markedsleie fra det tidspunkt det fremsettes krav om slik leie. Dette utgangspunktet er ikke bestridt.
Når B eier halvparten av boligen, skal hun i utgangspunktet betale husleie for den halvpart som tilhører A.
A fremsatte krav om husleie overfor B i e-post fra advokat Ingelin Morken Gundersen 17. august 2021, og husleie skal da beregnes fra dette tidspunkt.
Ved fastsettelsen av markedsleie, tar retten utgangspunkt i at det er leie på alminnelige leievilkår som skal legges til grunn. På bakgrunn av forklaringen fra takstmann Knut Grahl-Madsen, legger retten til grunn som sannsynliggjort at alminnelig markedsleie for huset ligger på 22 000 kr per mnd. Dette innebærer også at alminnelige utgifter til forbruk, som for eksempel strøm og internett, må dekkes av den som bor i boligen. Retten legger til grunn partenes forklaring om at A har betalt forsikring for huset i den aktuelle perioden, mens B har betalt kommunale avgifter. Retten legger til grunn at disse utgiftene i hovedsak dekker hverandre, og dermed er det ikke grunnlag for å gjøre fradrag for denne type fellesutgifter som direkte gjelder boligen.
Det er etter rettens syn ikke grunnlag for å gjøre fradrag for egeninnsats fra den som blir boende i huset. Husleiekravet står på egne ben, og er uavhengig av andre krav mellom partene, med mindre det sannsynliggjøres motkrav som kan motregnes i husleiekravet. Slik motregning er ikke anført. Det kan heller ikke legges vekt på at A ikke har medvirket til salg av boligen eller at barna har bodd hjemme i den aktuelle perioden. Barna er voksne, og B kunne begjært sameiet tvangsoppløst etter sameieloven § 15. Spørsmålet om ansvar for resterende lån partene imellom, og dermed ansvar for renteutgifter mv, er ikke en del av saken, og retten kan ikke se at det er grunnlag for å gjøre fradrag i husleien for manglende betaling av avdrag på et rammelån der det ikke betales faste avdrag.
Husleiekravet utgjør dermed 11 000 kr per mnd. Det er lagt ned påstand om dom for husleiekravet frem til domstidspunktet, det vil si for 16 måneder, og retten avsier dom for at B skal betale husleie til A med 176 000 kr.
Retten finner det klart at ingen av partene har fått medhold fullt ut eller i det vesentlige, og det er ikke grunnlag for å tilkjenne sakskostnader etter tvisteloven § 20-2.
Begge parter har fått medhold av betydning, jf. tvisteloven § 20-3. Det kan da tilkjennes sakskostnader «hvis tungtveiende grunner tilsier det». Momentene i § 20-2 tredje ledd annet punktum skal vektlegges i vurderingen. Retten har vurdert om det foreligger slike tungtveiende grunner i denne saken. Etter rettens syn har A «avslått et rimelig forlikstilbud», jf. tvisteloven § 20-2 tredje ledd annet punktum bokstav b), under den rettsmekling som ble foretatt før prosedyrene. På den annen side ble dette tilbudet fremsatt sent, og selv om B har fått medhold av betydning for så vidt gjelder boligen, har hun ikke vunnet frem på de øvrige punktene, som i stor grad har bidratt til at saken har fått et omfang som har medført betydelige kostnader. Samlet sett er retten kommet til at det ikke foreligger tungtveiende grunner til å tilkjenne noen av partene sakskostnader.
Sakskostnader tilkjennes ikke.
***
Dommen er ikke avsagt innen lovens frist. Grunnen er at utsettelse av prosedyrene, slik det fremgår av rettsboken, medførte at det ikke var avsatt tid til domsskriving etter hovedforhandling, kombinert med tett beramming av andre saker.
DOMSSLUTNING
Entreprenør Rune Ulvatn AS (heretter Ulvatn) var eier av boligområdet Selfallet nedre i Radøy kommune, som skulle reguleres. Ulvatn skulle opparbeide infrastruktur og selge råtomter.
Haugen VVA AS (tidligere Siv.ing. Arne Haugen VVA-prosjektering,heretter Haugen) ble engasjert som ansvarlig prosjekterende for vei, vann og avløp. Partene inngikk avtale om prosjektering 5. juli 2006. Prosjekterte tegninger ble levert fra Haugen til Ulvatn 16. mars 2007.
Det ble gitt byggetillatelse 8. februar 2007, og bygging og opparbeiding av infrastruktur, herunder den vei kravet i saken knytter seg til, fant sted i perioden 2007-2010. Det ble gitt midlertidige brukstillatelser i 2008 og 2010.
Det fremgår av utbyggingsavtale mellom Radøy kommune og RR Ulvatn Eiendom AS, som senere er overført til Ulvatn, at det måtte foreligge ferdigattest før kommunen kunne overta ansvar for veien.
I brev datert 7. februar 2018 påpekte kommunen overfor Ulvatn at det ikke var søkt om ferdigattest. I nytt brev datert 9. april 2018 påpekte kommunen at veien lå høyere enn det som fremgår av reguleringsplanen, og at det eventuelt måtte søkes om endret høydeplassering og dispensasjon fra reguleringsplanen.
Haugen søkte om endring av høydeplassering og dispensasjon fra reguleringsplanen for dette 12. april 2018. Søknaden ble avslått av kommunen 27. november 2018. Avslaget ble påklaget, og fylkesmannen opprettholdt avslaget 5. april 2019. Den 25. juni 2019 varslet Ulvatn Haugen om mulig krav på erstatning.
Det ble på nytt søkt om dispensasjon fra reguleringsplan den 22. juli 2019. Søknaden ble godkjent 14. oktober 2019, stadfestet av fylkesmannen 9. mars 2020. For å få godkjent dispensasjonen, måtte det foretas enkelte avbøtende tiltak knyttet til overvannshåndtering mv.
Ulvatn fremsatte krav om erstatning overfor Haugens ansvarsforsikringsselskap Codan Forsikring (senere innlemmet i Tryg Forsikring NUF, heretter kalt Tryg) 8. mai 2020. Kravet ble bestridt, og Ulvatn tok ut stevning for Hordaland tingrett 26. november 2021. De saksøkte innga tilsvar og påsto seg frifunnet. Hovedforhandling ble avholdt 15. – 17. november 2022.
Ulvatn har nedlagt slik påstand:
Ulvatn anfører at vilkårene for erstatningsansvar er oppfylt, og at forsikringsselskapet Tryg er solidarisk ansvarlig for tapet. Kravet er ikke tapt som følge av for sen reklamasjon eller foreldelse.
Det anføres at Haugen har opptrådt grovt uaktsomt ved utførelsen av sitt oppdrag. Haugen var underlagt et strengt profesjonsansvar. Veien betegnet som VEG1 i reguleringsplanen er prosjektert for høyt i forhold til det som var angitt i reguleringsplanen. Det foreligger et markert og vesentlig avvik fra forsvarlig handlemåte. Angivelsen i plankartet var juridisk bindende, og disse angivelsene er absolutte innenfor et slingringsmonn på 10 cm. Eventuelle avvik fra kotehøydene i reguleringsplanen måtte avklares med kommunen underveis, men dette ble ikke gjort. Malmgruven var ikke årsak til at veien ble bygget i strid med planen.
Det samlede tapet som kreves erstattet er 577 029,06 kroner eks. mva.
Det anføres at det foreligger årsakssammmenheng mellom den ansvarsbetingende handling (feilprosjekteringen) og det økonomiske tapet. Tapet er oppstått som følge av at det ikke ble utstedt ferdigattest på grunn av prosjekteringsfeilen. Tapet var påregnelig.
På grunn av prosjekteringsfeilen ble det ikke gitt ferdigattest i november 2018. Kostnadene til drift og vedlikehold påløp som følge av at kommunen ikke kunne gi ferdigattest, og dermed ikke kunne overta ansvar for veien. Denne tapsposten består av strømutgifter i perioden desember 2018 til desember 2021 med 50 014,96 kroner eks. mva. og utgifter til brøyting/salting i samme periode med 30 650 kroner eks. mva.
Advokatkostnadene ble pådratt for å forsøke å avhjelpe prosjekteringsfeilen og få ferdigattest så raskt som mulig. Advokatkostnadene utgjør 240 900,50 kroner eks. mva.
Arbeid utført av Haugen i 2018 med nabovarsling ble foretatt i forbindelse med avhjelpende tiltak/retting av prosjekteringsfeilen, og ville ikke vært nødvendig dersom prosjekteringsfeilen tenkes borte. Det må legges til grunn at fakturaen fra Haugen gjelder Selfallet nedre selv om det er angitt «Selfallet nord boligfelt» i fakturaen. Denne tapsposten utgjør 19 180,60 kroner eks. mva.
For å få dispensasjon fra reguleringsplanen måtte Ulvatn foreta en rekke avbøtende tiltak og tilpasninger av den feilprosjekterte veien, herunder etablering av rister og reasfaltering. Dette medførte kostnader for Ulvatn som kreves erstattet. Kravet for reasfaltering er begrenset til å gjelde 1/3 av veien, da det var denne delen som var feilprosjektert. Denne del av kravet består av direkte utgifter med 116 283 kroner eks. mva og utgifter til eget arbeid anslått til 120 000 kroner eks. mva.
Det anføres at det er reklamert i tide. Den relative reklamasjonsfristen i NS 8401 pkt. 13.4 startet å løpe den 19. juni 2019 da Fylkesmannen i Vestland opprettholdt sin stadfestelse av kommunens vedtak etter anmodning om omgjøring. Forut for dette bygget Ulvatn på Haugens opplysninger om at veien var prosjektert riktig og at kommunen tok feil. Først da Fylkesmannen opprettholdt kommunens vedtak, fikk Ulvatn en oppfatning om at høydeavviket skyldtes en prosjekteringsfeil, jf. HR-2020-2254-A premiss 34. Det ble reklamert overfor Haugen den 25. juni 2019, altså etter fire virkedager. Det ble dermed reklamert «uten ugrunnet opphold».
Subsidiært anføres det at det fant sted realitetsdrøftelser av prosjekteringsfeilen, og at Haugen har forholdt seg passiv til reklamasjonsspørsmålet, slik at reklamasjonsinnsigelsen er tapt.
Det anføres at det også ble reklamert innenfor den absolutte reklamasjonsfristen på fem år fra «avsluttet oppdrag», jf. NS 8401 pkt. 13.4, tredje ledd jf. pkt. 6.2, tredje ledd, første punktum. Kontraktens angivelse av frist for oppdraget ble ikke overholdt, og kan ikke legges til grunn. Overlevering av tegninger i 2007 kan ikke anses som avslutning av oppdraget når tegningene var mangelfulle. Haugen foretok arbeid med dispensasjonssøknad og avbøtende tiltak i 2019. Ferdigattesten datert 7. september 2020 markerer oppdragets avslutning, og den absolutte reklamasjonsfristen løper fra dette tidspunktet. Alternativt løper fristen senest fra ansvarlig søkers siste supplering av søknad om ferdigattest den 2. september 2020. Reklamasjonen 25. juni 2019 ble fremsatt før reklamasjonsfristen på fem år løp ut.
Atter subsidiært anføres det at uaktsomheten er grov, slik at Haugen ikke kan påberope seg for sen reklamasjon, jf. NS 8401, pkt. 13.4, fjerde ledd.
Kravet er ikke foreldet. Kravet kunne ikke kreves oppgjort før den økonomiske virkningen av misligholdet forelå. For mislighold i form av prosjekteringsfeil starter foreldelsesfristen å løpe når tapet inntrer, jf. Rt-2000-679 og Rt-2002-286. Det anføres at sistnevnte avgjørelse har overføringsverdi til vår sak. Foreldelsesfristen begynte å løpe først den 5. april 2019, da Fylkesmannen i Vestland stadfestet kommunens avslag på søknad om ferdigattest. Det var først da man visste at det ville oppstå et tap. Dersom kommunen hadde gitt ferdigattest, ville kommunen overtatt anlegget, og det ville ikke oppstått et krav. Det er ikke relevant å vurdere inkorporeringstidspunktet, fordi det ikke kreves erstatning for å bygge den feilprosjekterte veien på nytt. Alternativt begynte foreldelsesfristen å løpe senest fra kommunens avslag 27. november 2018.
Foreldelse ble avbrutt ved stevning 26. november 2021, før foreldelsesfristens utløp.
Forsinkelsesrentene løper fra 30 dager etter påkrav. Påkrav ble fremsatt 8. mai 2020.
Ulvatn krever erstatning for sine sakskostnader. Dersom Ulvatn ikke får medhold, anføres det at Ulvatn bør fritas for kostnadsansvaret, jf. tvisteloven § 20-2 tredje ledd bokstav b).
Haugen og Tryg har nedlagt slik påstand:
Det anføres prinsipalt at et eventuelt erstatningskrav er foreldet. Starttidspunktet for foreldelse er senest da den anførte prosjekteringsfeilen ble inkorporert i anlegget i perioden 2007-2010. Utgangspunktet for foreldelse av erstatningskrav er overleveringstidspunktet, uavhengig av når mangelen viser seg, jf. Hr-2006-2155-A og HR-2007-1576-A. Ved erstatning for mangelfull rådgivning utskytes friststarttidspunktet noe, jf. HR-2000-26-A og HR-2001-565. Disse dommenes anvendelsesområde er begrenset, slik det fremgår av juridisk litteratur og underrettspraksis. De nevnte dommene gjelder rådgivning som ikke knytter seg til materielle feil. Prosjekteringen i vår sak hadde en klar materiell side. Tegningen som ble overlevert Ulvatn utgjorde kontraktsobjektet. Det anføres at tapet oppsto objektivt sett da anleggsarbeidene tok til, og den påståtte prosjekteringsfeilen ble inkorporert i veianlegget, det vil si senest i 2010. Da «inntrådte misligholdet», og kravet kunne vært gjort gjeldende objektivt sett.
Det har ikke betydning for foreldelsesfristens start at Haugen utførte andre oppgaver for Ulvatn eller at det ikke forelå vedtak fra kommunen.
En eventuell tilleggsfrist etter foreldelsesloven § 10 var også utløpt på tidspunktet for saksanlegg.
Kravet var derfor foreldet før saksanlegg november 2021. Trygs ansvar er da også foreldet, jf. forsikringsavtaleloven § 8-6.
Subsidiært anføres det at kravet er tapt som følge av oversittet reklamasjonsfrist. Ulvatn har ikke reklamert «innen rimelig tid» etter at man oppdaget, eller burde ha oppdaget, den påståtte prosjekteringsfeilen etter avslutning av oppdraget, jf. NS 8401 pkt. 13.4 (2). Avtalt overlevering av prosjekteringsleveransen var september 2006. Prosjekteringsoppdraget var ferdig utført, avsluttet og overlevert i mars 2007. Prosjekteringsoppdraget var derfor avsluttet på reklamasjonstidspunktet, jf. NS 8401 pkt. 13.4 (2). Saksøker ble kjent med den påståtte prosjekteringsfeilen ved kommunens vedtak av 27. november 2018, og det er for sent å reklamere først den 29. juni 2019.
For det tilfellet at oppdraget ikke skulle anses som avsluttet, har saksøker uansett ikke reklamert «uten ugrunnet opphold» etter at han ble kjent med den anførte prosjekteringsfeilen, jf. NS 8401 pkt. 13.4 (1). Den relative reklamasjonsfristen er dermed oversittet.
Saksøker har i alle tilfeller oversittet den absolutte reklamasjonsfrist på fem år, jf. NS 8401 pkt. 13.4 (3), jf. pkt. 6.2 (3). Det foreligger ikke grov uaktsomhet, og NS 8401 pkt. 13.4 (4) kommer ikke til anvendelse.
Det er ikke grunnlag for bortfall av reklamasjonsinnsigelsen som følge av passivitet, realitetsdrøftelser eller på annet grunnlag. Haugen har hele tiden bestridt kravet, og har ikke gått inn i realitetsdrøftelser.
Atter subsidiært anføres det at vilkårene for erstatningsansvar ikke er oppfylt.
Det foreligger ingen erstatningsbetingende uaktsom prosjekteringsfeil etter NS 8401 pkt. 13.1 jf. 13.3 eller annet ansvarsgrunnlag. Haugen har prosjektert i tråd med det avtalte og i samsvar med dagjeldende reguleringsplan, slik den var naturlig å forstå på prosjekteringstidspunktet. Malmgruven som var årsaken til det nødvendige høydeavviket fremkom ikke av de kart og planer som lå til grunn for opprinnelig søknad i 2006. Da man ble klar over malmgruven og utfordringene denne representerte, var høydeavviket et bevisst valg som det var enighet om med byggherre og utførende entreprenør Ulvatn. I 2007 var det ikke normalt å søke om dispensasjon fra høyder med avvik +/- 0,5 m i reguleringsplan, fordi reguleringsplan ikke inkluderte lengdeprofil eller tverrprofiler av veien. Da det ble søkt om ferdigattest først over 10 år etter prosjekteringen, og det da både var endret regelverk og praksis, kan utfallet ikke bebreides prosjekterende. Det foreligger intet uforsvarlig avvik fra det avtalte i dette tilfellet. Haugen har ikke prosjektert uaktsomt.
Det foreligger ikke årsakssammenheng eller økonomisk tap. Det var andre årsaker til at det ikke ble gitt ferdigattest i november 2018. Det gikk over 10 år fra prosjektering til prosjektets ferdigstillelse, og både regelverk og praksis fra plan- og bygningsmyndighetene var endret. Det foreligger ikke påregnelig adekvat årsakssammenheng mellom påstått prosjekteringsfeil og anførte kostnader. Det er ikke godtgjort at det ville ha vært nødvendig med en dispensasjonssøknad for høydene på prosjekteringstidspunktet i 2007. Dersom det hadde vært nødvendig med en dispensasjonssøknad i 2007, ville de samme avbøtende tiltak vært nødvendige i 2007 og kostnadene til avbøtende tiltak ville uansett påløpt. Advokatkostnader er kostnader som uansett hadde påløpt som følge endret regelverk og praksis, kommunens saksbehandling og tvister med naboer og boligkjøpere.
Under ingen omstendighet er det faktisk og rettslig årsakssammenheng mellom kostnader påløpt etter sommeren 2020, da avbøtende tiltak ble erklært ferdige av Ulvatn, og Haugens påståtte prosjekteringsfeil. Kommunens overtakelse 1. januar 2022, over ett år etter at ferdigattesten forelå i september 2020, kan ikke tilskrives forhold hos Haugen.
Under enhver omstendighet må et eventuelt ansvar bortfalle eller reduseres på grunn av skadelidtes medvirkning, jf. NS 8401 pkt. 13.3. (2), jf. (1). Prosjekteringsløsningen/høydene ble valgt i samråd med byggherre og oppdragsgiver. Saksøker var også medvirkende til skadens omfang ettersom utførelsen ikke var i samsvar med prosjekteringen, slik målingene viser. Saksøker har medvirket til økt tap i form av mangelfulle avbøtende tiltak og dermed kommunens sene overtakelse.
Ved et eventuelt erstatningsansvar for Haugen, begrenses Trygs ansvar av forsikringsavtalen. Ansvaret er begrenset til å dekke følgetapet. Det er også en forutsetning for ansvar for Tryg at skaden ble konstatert i forsikringsperioden, det vil si i 2018.
Haugen og Tryg krever erstatning for sine sakskostnader. Uavhengig av utfallet påberopes tvisteloven § 20-4 bokstav c.
Retten tar først stilling til om et eventuelt erstatningskrav er foreldet.
Retten legger til grunn at de tegninger som Haugen prosjekterte og som Ulvatn anfører at det heftet feil ved, ble overlevert til Ulvatn i mars 2007. Veien var ferdig planert og lagt i samsvar med tegningene, men ikke asfaltert, senest i 2010. Veien var da plassert for høyt i forhold til reguleringsplanens angivelser av kotehøyder. Disse faktiske forholdene er ikke omstridt.
Det følger av  § 3 nr. 2 at for krav som oppstår ved mislighold, «regnes foreldelsesfristen fra den dag da misligholdet inntrer». Ordlyden i denne bestemmelsen isolert sett tilsier at foreldelsesfristen løper fra det tidspunkt en mangelfull ytelse er levert. I denne saken inntrådte misligholdet etter rettens syn utvilsomt ved levering av prosjekterte tegninger, der veien var prosjektert med feil høyde sammenlignet med det som fremgikk av reguleringsplanen. Den påståtte ansvarsbetingende handling – misligholdet – var foretatt og var objektivt sett konstaterbar på dette tidspunktet. Ordlyden i § 3 nr. 2 tilsier med andre ord isolert sett at foreldelsesfristen startet å løpe i mars 2007.
Av forarbeidene og Høyesteretts praksis fremgår det at regelen i nr. 2 er en presisering av, og må leses i sammenheng med, den alminnelige regelen i § 3 nr. 1 om at fristen løper fra «den dag da fordringshaveren tidligst har rett til å kreve å få oppfyllelse», se Kjørven m.fl., Foreldelse av fordringer, 2011 pkt. 10.1.1 med videre henvisninger. Ordlyden tilsier at fristen løper fra det tidspunkt fordringshaveren tidligst kunne brakt kravet til forfall dersom denne hadde hatt kjennskap til alle relevante momenter. Det er uten betydning for friststart etter § 3 nr. 1 om fordringshaveren hadde nødvendig kunnskap om kravet eller dets omfang, se blant annet Kjørven m.fl. s. 115.
Saksøkerne har bygget sine anførsler til foreldelsesspørsmålet på Høyesteretts avgjørelser inntatt i Rt-2000-679 og Rt-2002-286. Begge avgjørelsene gjaldt foreldelse av erstatningskrav etter mangelfull rådgivning. Avgjørelsene er kritisert av flere juridiske forfattere, og rekkevidden av de synspunkter avgjørelsene gir grunnlag for, er begrenset. Det vises til Kjørven m.fl. s. 141-142 med videre henvisninger. Retten finner ikke grunn til å gå nærmere inn på disse to avgjørelsene, men anser de tilstrekkelig å vise til følgende oppsummering hos Kjørven m.fl. s. 142:
Uavhengig av den kritikk som har fremkommet i juridisk teori, må det, de lege lata, kunne oppsummeres med at foreldelsesfristen for krav på erstatning oppstått ved mislighold av rådgiverytelser ikke løper før det, objektivt sett, foreligger et tap (lidt tap og/eller fremtidig tap). Fristen løper altså ikke nødvendigvis fra misligholdstidspunktet slik ordlyden i  § 3 nr. 2 gir anvisning på, men tidligst fra det tidspunktet da det foreligger en aktuell fordring som kan være gjenstand for foreldelse. ... Det må altså foreligge en faktisk konsekvens knyttet til det/de uaktsomme råd; en virkning, før foreldelsesfristen starter sitt løp. Hvorvidt fordringshaver er kjent med den erstatningsbetingende handling eller tapet, må på den annen side være uten betydning for foreldelsesfristens utgangspunkt.
Når det gjelder anvendelse av disse utgangspunktene på prosjekteringsfeil, legger Kjørven m.fl. s. 143 til grunn at «foreldelsesfristen først starter sitt løp når feilen har blitt inkorporert i oppdragsgivers byggeprosjekt – slik at et økonomisk tap er oppstått». De viser til at når den prosjekterende har overlevert sin immaterielle ytelse og resultatet av tjenesten er utnyttet av oppdragsgiver, oppstår feilen i oppdragsgivers prosjekt, og «virkningen» av feilen materialiserer seg. Retten legger dette rettslige utgangspunktet til grunn.
Overført på vår sak tilsier dette at fristen startet å løpe senest da den aktuelle veien ble bygget på bakgrunn av tegningene i perioden frem til 2010. Det er ikke nødvendig for retten å ta stilling til om fristen startet å løpe allerede da tegningene ble overlevert i mars 2007, slik blant andre Skag, Starttidspunkt for foreldelsesfrister, 2012 s. 303-304 argumenterer for. Etter rettens syn er det ikke tvilsomt at da veien var ferdig bygget i samsvar med de påstått mangelfulle tegningene i 2010, forelå det objektivt sett en aktuell fordring som kunne vært brakt til forfall. Den påståtte prosjekteringsfeilen hadde da fått en faktisk virkning.
Ulvatn har under henvisning til formuleringer i Rt-2002-286 på s. 295 anført at det må få betydning for starttidspunktet for foreldelsesfristen at søknaden om ferdigattest først ble avslått 27. november 2018, og at dette avslaget først var endelig 5. april 2019. Retten er ikke enig i dette, og viser til det som er sagt over om rekkevidden av dommen i Rt-2002-286 for tilfeller som vårt. Under enhver omstendighet bemerker retten at det i 2010, etter at veien var bygget, objektivt sett forelå et erstatningskrav som kunne vært brakt til forfall. Da var det objektivt sett klart at et tap ville oppstå, del om det kunne være usikkert når det ble realisert ved at ferdigattest ble nektet. Avslaget på søknaden er etter rettens syn en konsekvens av det ansvarsbetingende forhold, som eventuelt kan få betydning for tilleggsfrist etter foreldelsesloven § 10, som retten kommer tilbake til.
Retten bemerker for fullstendigheten skyld også at en etterfølgende godkjenning av veiens høydeplassering eventuelt kunne medført at et erstatningskrav falt bort, men ikke har betydning for om kravet var oppstått og kunne bringes til forfall i 2010.
Retten er etter dette kommet til at foreldelsesfristen utvilsomt startet å løpe senest ved utgangen av 2010, og at kravet dermed i utgangspunktet var foreldet ved utgangen av 2013, jf. foreldelsesloven § 2.
En eventuell tilleggsfrist etter foreldelsesloven § 10 nr. 1 som følge av manglende kunnskap om fordringen var også utvilsomt utløpt da stevning ble tatt ut 26. november 2021. Retten finner ikke grunn til å gå nærmere inn på når tilleggsfristen startet å løpe. Det er tilstrekkelig for rettens avgjørelse å vise til at Ulvatn senest hadde nødvendig kunnskap om fordringen den 9. mars 2020, da fylkesmannen stadfestet kommunens vedtak om dispensasjon fra reguleringsplanen.
Et eventuelt erstatningskrav mot Haugen er dermed foreldet, og Haugen skal frifinnes.
Et eventuelt krav mot ansvarsforsikringsselskapet er også foreldet, jf. forsikringsavtaleloven § 8-6 annet ledd. Tryg skal frifinnes.
Haugen og Tryg har fått medhold fullt ut, og har etter hovedregelen i tvisteloven § 20-2 krav på full erstatning for sine sakskostnader.
Retten har vurdert unntaksregelen i § 20-2 tredje ledd, og finner det klart at det ikke foreligger «tungtveiende grunner» som gjør det rimelig å frita Ulvatn for sakskostnadsansvaret. Det forlikstilbud som er fremsatt av Ulvatn tidlig i saken, er klart ikke tilstrekkelig til at unntaksregelen får anvendelse, når forlikstilbudet holdes opp mot domsresultatet. Sakens utfall fremstår som klart, og det er da ikke grunnlag for å vektlegge forlikstilbudet, jf. Or.prp. nr. 51 (2004–2005) s. 445.
I samsvar med hovedregelen i tvisteloven § 20-2 første ledd jf. § 20-5 første ledd dømmes Ulvatn til å erstatte Haugen og Tryg nødvendige og rimelige kostnader ved saken fullt ut.
Ved avslutning av hovedforhandlingen framla Haugen og Tryg foreløpig sakskostnadsoppgave, der det ble krevd erstatning for advokatsalær for til sammen 135 timers arbeid. Retten satte frist for supplering av kostnadsoppgaven. Den 23. november 2022 innga de saksøkte endelig sakskostnadsoppgave der det kreves erstatning for til sammen 153 timers arbeid. I oppgaven er det opplyst at
Etter gjennomgang av timer etter endt hovedforhandling, er kostnadsoppgaven noe justert for salær, som forbeholdt i foreløpig oppgave, da reelle timer viste seg høyere enn estimert i foreløpig oppgave.
De saksøkte har i den endelige oppgaven justert opp timeantallet både for perioden frem til oppstart av hovedforhandling og for gjennomføring av hovedforhandlingen. I tillegg var det tilføyd reisekostnader. Ulvatn har i prosesskriv datert 25. november 2022 fremsatt innsigelser mot økningen i advokatsalær som kreves erstattet, og de saksøkte har kommentere innsigelsen i prosesskriv datert 30. november 2022.
Det følger av tvisteloven § 20-5 tredje ledd at det skal inngis kostnadsoppgave ved rettsmøtets avslutning. Oppgaven kan suppleres innen frist fastsatt av retten «dersom størrelsen på noen av postene ikke er kjent», jf. tredje punktum.
Den kostnadsoppgave som fremlegges skal altså være fullstendig så langt det er mulig. I Ot.prp.nr.51 (2004–2005) s. 449 fremgår det:
Reglene i annet og tredje punktum innebærer at part som krever erstattet påløpte salærutgifter, må levere oppgave over disse ved avslutningen av rettsmøter som er omfattet av første punktum. Prosessfullmektigen må da alltid anses å ha tilstrekkelig grunnlag for å beregne sitt krav.
Etter rettens syn er tvisteloven § 20-5 tredje ledd, lest i sammenheng med denne forarbeidsuttalelsen, klart til hinder for at erstatningsposten for advokatsalær kan justeres etter rettsmøtets avslutning. Det må, slik forarbeidene gir uttrykk for, forventes at prosessfullmektigen ved avslutning av en tre dagers hovedforhandling har oversikt over påløpt salær. Det er vanlig praksis å fullføre kostnadsoppgaven ved avslutning av hovedforhandling, eventuelt anslå timeantallet for siste rettsdag slik at oppgaven kan utarbeides i forkant av denne. Oppgaven kan leveres både i papirformat og digitalt via Aktørportalen under rettsmøtet. I den grad timer er uteglemt eller estimert feil i en kostnadsoppgave, er dette partens egen risiko. Vilkåret for supplering – at størrelsen på posten «ikke er kjent» – er ikke oppfylt når det gjelder advokatens eget salær. En part kan ikke omgå tvistelovens regler ved å ta forbehold om justeringer i den kostnadsoppgaven som fremlegges i rettsmøtet.
Retten legger derfor kostnadsoppgaven fremlagt i rettsmøte til grunn for så vidt gjelder advokatsalær. Det er krevd erstatning med til sammen 135 timers arbeid med saken til en timesats på 2 200 kr eks. mva.
Slik retten oppfatter det, dekkes de saksøktes advokatkostnader av Tryg. Forsikringsselskap har ikke fradragsrett for merverdiavgift, og kostnadene kan da kreves erstattet inkludert merverdiavgift. Dette gir et samlet sakskostnadskrav på 371 250 kroner.
I tillegg kommer reisekostnader for prosessfullmektigen på 16 676 kroner.
Etter rettens syn har kostnadene vært nødvendige og rimelige hensett til sakens omfang og de prosessuelle tvister som har oppstått underveis i saken. De saksøkte har gjennomgående fått medhold i de avgjørelser som har vært avsagt av retten under saksforberedelsen.
Haugen og Tryg tilkjennes erstatning for sakskostnader med 387 926 kroner.
***
Ulvatns egen kostnadsoppgave viser et advokatsalær på 638 975 kroner eks. mva. Retten finner grunn til å gjøre Ulvatn oppmerksom på at det er anledning til å be retten fastsette godtgjøringen til Ulvatns egen prosessfullmektig etter tvisteloven § 3-8. Slik begjæring må eventuelt fremsettes innen en måned etter forkynnelse av dommen.
DOMSSLUTNING
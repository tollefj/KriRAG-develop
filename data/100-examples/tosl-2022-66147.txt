Under en ransaking 19. og 20. februar 2020 i tiltaltes daværende bolig på [adresse2], fant politiet en rekke våpen, gjenstander og våpenetterligninger. I tillegg ble det gjort funn av legemidler som er oppført på narkotikalisten.
Bakgrunnen for ransakingen var en krangel mellom A og hans forlovede og forloveden tilkalte politiet for bistand. Det er uklart for retten hva den opprinnelige meldingen til politiet gikk ut på.
Flere politipatruljer kom til stedet og da politiet kom inn i leiligheten sto A på utsiden av rekkverket til terrassen som lå i 7. etasje. Det er uenighet om bakgrunnen for at tiltalte befant seg på utsiden av rekkverket. Politiet oppfattet det som et forsøk på selvdrap. A selv har forklart at han på grunn av tidligere hendelser ikke stoler på politiet og var derfor redd da de kom til leiligheten. Det er ikke nødvendig for retten å ta endelig stilling til dette.
Politioverbetjent Magnus Seigerud fra Krise- og gisselforhandlerseksjonen i OPD har forklart at operasjonsleder på stedet hadde vurdert situasjonen som fastlåst og at de ble tilkalt for å bistå sammen med beredskapstroppen. Det tok lang tid før A gikk med på å komme inn i leiligheten og legen som var tilstede i leiligheten besluttet tvangsinnleggelse av A. Inne i leiligheten oppsto det et basketak mellom A og flere politibetjenter. Under dette fikk A et kutt i hovedpulsåren i halsen og blødde kraftig. A mistet mye blod og var ikke bevisst da han ble fraktet til sykehus. Han ble senere utskrevet fra sykehuset uten tvangsinnleggelse.
Etter hendelsen ble det foretatt en åstedsundersøkelse av leiligheten. Politiet fant da flere skytevåpen i stuen samt en kniv gjemt under en sofapute. I gangen fant politiet flere skytevåpen samt spyd, sverd og pil og bue i en krukke. I tillegg til det funnet 334 tabletter «Diazapam Bluefish 5 mg» som dels lå i en pose fra Vitus apotek på stuebordet, dels i en jakke som lå på terrassen.
Dagen etter ble det foretatt videre ransaking av As kjellerbod. A var til stede da politiet kom og var samarbeidsvillig. Under ransakingen av kjellerboden ble det funnet ytterligere våpen, to batonger og en skuddsikker vest merket med «Politi» og riksvåpenet, samt en patron. I tillegg ble det funnet 499 tabletter Rivotril i en veske i kjellerboden.
Til sammen ble det beslaglagt 48 skytevåpen. Av disse var det 17 deaktiverte skytevåpen, mens de øvrige beslag var våpenetterligninger (1), knallvåpen (19), airsoftvåpen (7), luftvåpen (1) og undervisningsvåpen (3). Ingen av de beslaglagte våpnene var kunne avfyre skarp ammunisjon i den tilstand de ble funnet.
Tiltalens post I omfatter 5 våpen og 6 våpendeler. Når det gjelder de øvrige våpnene er disse dels ansett som varig ubrukbare etter våpenloven, og dermed ikke-registreringspliktige. I tillegg omfatter post I våpenetterligninger mm som er unntatt registreringsplikt. Disse våpnene er kun relevant i forhold til spørsmålet om forebyggende inndragning, jf. straffeloven § 70.
Tiltalebeslutningen omfatter videre oppbevaring av to batonger (post II), uhjemlet bruk av riksvåpenet (post III), ulovlig erverv av en patron (post V) samt oppbevaring av legemidler som står på narkotikalisten (post IV).
All rimelig tvil skal komme tiltalte til gode. Rettens bevisvurdering beror på en samlet vurdering av flere momenter som hver for seg kan ha ulik bevisstyrke. Ved vurderingen av om beviskravet er oppfylt kreves det ikke at hvert enkelt moment skal være bevist utover enhver rimelig tvil, så lenge det etter en samlet vurdering av momentene ikke er rimelig tvil om resultatet av bevisvurderingen, jf. Rt-2005-1353 (avsnitt 14). For å domfelle må retten være overbevist om at A har forholdt seg som beskrevet i tiltalebeslutningen, og at de subjektive skyldkravet er oppfylt. Hver tiltalepost skal bedømmes for seg og det er påtalemyndigheten som har bevisbyrden.
Tiltalens post I gjelder grov befatning med skytevåpen etter straffeloven § 191, jf. § 190, jf. våpenloven (1961) § 8 første ledd.
Straffeloven § 190 lyder:
Med bot eller fengsel inntil 2 år straffes den som forsettlig eller grovt uaktsomt, og gjentatt eller på graverende måte, overtrer bestemmelsene om ulovlig innføring, avhendelse, erverv eller besittelse av skytevåpen eller ammunisjon i våpenloven.
Bestemmelsene kom inn i straffeloven ved lov 7. mars 2008 nr. 4 og trådte i kraft 1. oktober 2015 sammen med straffeloven 2005 for øvrig. Tidligere var ulovlig befatning med skytevåpen uttømmende regulert av våpenloven (1961) med tilhørende forskrifter. Formålet med å innta en bestemmelse om dette i straffeloven var å motvirke utbredelsen av ulovlige våpen og begrense muligheten for at slike gjenstander benyttes til straffbare handlinger, jf. Ot.prp.nr.8 (2007–2008) side 225.
traffelovens § 190 viser til handlingsnormene i våpenloven (1961), jf. nedenfor. Våpenloven regulerer dermed fortsatt hva som er å regne som ulovlig innføring, avhendelse, erverv eller besittelse av skytevåpen og ammunisjon. Overtredelse av loven er belagt med straff etter våpenloven § 33:
Den som forsettlig eller grovt uaktsomt overtrer bestemmelser gitt i eller i medhold av denne lov, straffes med bøter eller fengsel i inntil 3 måneder, hvis ikke overtredelsen rammes av et strengere straffebud.
Skyldkravet etter bestemmelsen er forsett eller grov uaktsomhet.
Den ulovlige befatningen med skytevåpen må etter ordlyden i straffeloven § 190 gjelde «ulovlig innføring, avhendelse, erverv eller besittelse» etter våpenloven.
Forsvarer har gjort gjeldende at uttrykket «besittelse» ikke omfatter oppbevaring av våpen som på ervervstidspunktet var lovlig ervervet men hvor tillatelsen til å inneha våpenet senere har falt bort. Forsvarer har vist til at uttrykket «besittelse» kom inn i loven ved lovendring i 2011 og at det fremgår av forarbeidene (Ot.prp.nr.21 (2000–2001)) at lovendringen tar sikte på de tilfellene der det «ulovlig oppbevares våpen uten at våpnene er ervervet i sivilrettslig forstand».
Retten er ikke enig i at uttrykket «besittelse» skal tolkes innskrenkende og være begrenset til disse tilfellene. Retten viser i den forbindelse til uttalelser i Ot.prp.nr.21 (2000–2001) side 6 hvor det fremgår at «justering av straffebestemmelsen i våpenloven § 33 for å klargjøre at også ren besittelse av skytevåpen, uten hensyn til om våpnene er ervervet i sivilrettslig forstand, kan omfattes av den strengere straffebestemmelsen i § 33 første ledd annet punktum, eventuelt som grov overtredelse, jf. annet ledd». Bestemmelsens ordlyd er klar og en innskrenkende fortolkning av denne vil også kunne føre til urimelige resultater.
Overtredelsene må videre være «gjentatt» eller skjedd på en «graverende måte». Dette tilkjennegir at det kun er de mer alvorlige overtredelsene som rammes av bestemmelsen. Det fremgår av forarbeidene at «§190 kun kommer til anvendelse når overtredelsen etter en helhetsvurdering ikke anses som liten», jf. Ot.prp.nr.8 (2007–2008) side 256. Som eksempel på overtredelser som ikke var ment å rammes av straffeloven § 190, er det i Straffelovkommisjonens delutredning VII, NOU 2002:4 punkt 9.7.2 nevnt ulovlig erverv av skytevåpen ved arv og mindre alvorlige formalforbrytelser som skjer i næring.
Grov befatning med skytevåpen er regulert i § 191 som lyder:
Grov ulovlig befatning med skytevåpen, ammunisjon, eksplosiver eller utgangsstoffer for eksplosiver, straffes med bot eller fengsel inntil 6 år.
Ved avgjørelsen av om befatningen er grov, skal det særlig legges vekt på
Det fremgår av forarbeidene (Ot.prp.nr.8 (2007–2008)) at kjerneområdet til bestemmelsen vil være tilfeller av ulovlig befatning med skytevåpen mv. som ledd i organisert kriminalitet eller terrorvirksomhet, men anvendelsesområdet er ikke begrenset til dette.
Lovstrukturen innebærer at ulovlig befatning med skytevåpen er underlagt et sanksjonssystem med tre trinn: Mindre overtredelser er sanksjonert etter henholdsvis våpenloven § 33 med bot eller fengsel i inntil tre måneder. Overtredelser som er gjentatt eller foretatt på graverende måte, faller inn under straffeloven § 190, og straffes med bot eller fengsel i inntil to år. Grov ulovlig befatning med skytevåpen, ammunisjon, eksplosiver mv. rammes av straffeloven § 191, som har en øvre strafferamme på fengsel i seks år.
Denne saken gjelder overtredelse av våpenloven § 8 første ledd som lyder:
Enhver som vil eie eller inneha skytevåpen skal ha tillatelse fra politimesteren (våpenkort).
Det er på det rene at A ikke hadde slik tillatelse på gjerningstidspunktet.
Hva som er å anse som skytevåpen fremgår av lovens § 1:
Med skytevåpen forstås i denne lov:
Et våpen anses ikke som skytevåpen dersom det er gjort varig ubrukbart. Kongen kan likevel gi bestemmelser om krav til registreringsplikt, merking, etterkontroll og krav til inn- og utførsel av skytevåpen som er gjort varig ubrukbare.
I denne saken er det særlig spørsmålet om våpenet er gjort «varig ubrukbart» som er sentralt.
Det følger av våpenforskriften § 1 at
Et skytevåpen anses å være gjort varig ubrukbart (deaktivert) dersom alle vesentlige deler av våpenet er gjort permanent ubrukelig.
Innholdet i kravet til «varig ubrukbart» har endret seg over tid.
Frem til 2009 fremgikk kravene av ulike rundskriv utarbeidet av Justisdepartementet hvor det ble oppstilt et krav om at våpenets vitale deler måtte ødelegges slik at de ikke kunne repareres.
I våpenforskriften av 1. juli 2009 § 1 tredje ledd ble det gitt hjemmel for å fastsette nærmere regler for hvilke krav som skal stilles for at et våpen kan ansees som deaktivert. Slike regler ble gitt av Politidirektoratet i rundskriv RPOD 2009/009 [RPOD-2009-9]​1. Det ble da innført et krav om at det skulle være umulig å demontere våpenet i tillegg til at de vitale deler av våpenet måtte være ødelagt.:
Et våpen anses etter forskriften § 1 annet ledd å være gjort varig ubrukbart (deaktivert) etter våpenloven § 1 annet ledd dersom alle vesentlige deler av våpenet er gjort permanent ubrukelig, og der disse ikke kan fjernes, erstattes eller modifiseres på en måte som vil gjøre det mulig å reaktivere våpenet på noen måte.
I praksis må våpenet være sveiset sammen slik at våpendelen ikke kan adskilles.
Som følge av nye krav fra EU ble rundskrivet oppdatert i 2016, jf. RPOD-2009-9-2016 punkt 2.2.
Frem til 1. oktober 2020 ble deaktivering av skytevåpen foretatt av godkjent tilvirker eller børsemaker som sendte melding om deaktivering til politiet. Politiet la denne meldingen uprøvd til grunn for registrering av våpenet som deaktivert i Nasjonalt våpenregister. Fra 1. oktober 2020 ble det innført et krav om at deaktiveringen skulle kontrolleres av politiet.
Den 1. oktober 2020 ble EUs retningslinjer for deaktivering av våpen innført i Norge ved endring av våpenforskriften § 1.
(...) Deaktiveringen kan foretas av godkjent tilvirker eller børsemaker og skal etterkontrolleres av politiet. Når etterkontroll er gjennomført og godkjent, skal politiet merke våpenet, utferdige attest for deaktiveringen og registrere våpenet som lovlig deaktivert. Kravet til etterkontroll av deaktiverte skytevåpen gjelder ikke for deaktiverte skytevåpen som er kontrollert og godkjent av utenlandsk kontrollinstans i samsvar med regler fastsatt av Politidirektoratet. Politidirektoratet fastsetter nærmere regler for hvilke krav som skal stilles for at våpenet er deaktivert, og for gjennomføring av etterkontroll, merking, attestasjon og registrering av deaktiverte skytevåpen.
Skytevåpen som før forskriftens ikrafttredelse er lovlig deaktivert etter tidligere krav, skal fortsatt anses som deaktivert etter tredje ledd, med mindre skytevåpenet skifter eier eller føres ut av norsk tollområde.
Disse reglene innebar blant annet at våpen som deaktiveres skal godkjennes av politiet (Kripos). Det følger også av disse reglene at våpen som er lovlig deaktivert etter reglene som gjaldt før 1. oktober 2020 fortsatt skal anses som deaktivert med mindre våpenet skifter eier.
A har forklart at hans interesse for våpen startet tidlig og at han har samlet på våpen siden han var barn. Hans interesse for skyting startet i 12 års alderen og han brukte sparepengene sine på å kjøpe våpenkopier for å samle. Da han var 15-16 år gammel meldte han seg inn i [sportsskytterlag] og han kjøpte sitt første skytevåpen da han fylte 18 år. A har videre forklart at han i en periode drev med praktisk skyting (dynamisk sportsskyting) og at han i denne perioden anskaffet han flere våpen som han hadde våpenkort for. Han ble også i november 1998 registrert som samler innenfor samlerområde «Våpen brukt av det Norske forsvar frem til i dag». Frem til våren 2007 hadde A våpenkort for en rekke våpen.
A har til tross for dette forklart at han ikke har noen særskilt kunnskap om våpen og at han ikke vet hvordan et våpen settes sammen eller demonteres. Han har heller aldri åpnet et våpen for å undersøke dette innvendig. Han viser til at de våpnene han eier kun brukes som rekvisitter i artistvirksomheten, og at det derfor ikke behov for å ta våpenet fra hverandre for vedlikehold og pussing.
Våren 2007 leverte A inn våpenkortet frivillig. Den 18. juni 2007 fattet politiet vedtak om tilbakekall av våpenkort. Bakgrunnen for dette var en hendelse som fant sted 6. mai 2007. Om denne hendelsen har A i hovedtrekk forklart at han kontaktet politiet fordi han mente det var uvedkommende innen i leiligheten hans. For å skremme inntrengerne tok han frem et våpen han hadde tilgjengelig og skjøt han mot dusjkabinettet slik at dette knuste. Da politiet kom til stedet ble leiligheten ransaket og politiet tok beslag i om lag 25 våpen. Han innleverte deretter våpenkortet. Som en følge av hendelsen ble han ilagt et forelegg på 10 000 kroner. Hendelsen fikk stor oppmerksomhet i media og han fikk tilnavnet «[kallenavn]». A har forklart at han syntes dette var vanskelig og stigmatiserende. Etterhvert begynte han imidlertid å spille på hendelsen i sine sketsjer ved å lage ulike parodier av «[kallenavn]».
A forklarte videre at om lag halvparten av de beslaglagte våpnene ble solgt og at de resterende ble overdratt til [våpenimportfirma] for deaktivering. A har fremlagt en rekke meldinger om plombering fra dette selskapet, og retten legger til grunn at flere av disse meldingene førte til at politiet registrerte flere av våpnene som deaktivert i Nasjonalt våpenregister. Våpnene ble senere tilbakelevert til A. Flere av våpnene som ble beslaglagt i denne saken er de samme våpnene som ble tatt i beslag i 2007. Dette gjelder fire av våpnene som er omfattet av tiltalens post I.
A har forklart at våpnene og gjenstandene som ble funnet under ransakingen ble benyttet som rekvisitter i sketsjer og musikkvideoer. For å underbygge dette har det under hovedforhandlingen blitt fremvist en rekke musikkvideoer og videosketsjer. A har forklart at han blant annet på oppdrag fra politiet laget en rekke sketsjer med parodier av politiet. Hans favoritt var å imitere B og da B fylt 60 år ble A av politiet bedt om å lage en videohilsen til ham. I den forbindelse laget A blant annet en imitasjon av C, som ble fremvist under hovedforhandlingen, hvor A var iført skuddsikker vest som er omfattet av tiltalens post III.
A har videre forklart at alle våpnene og våpendelene som ble tatt i beslag i denne saken er eid av hans produksjonsselskap [produksjonsselskap]. Selskapet er ikke registrert i det nasjonale våpenregisteret. Han forklarte at han ikke hadde oversikt over hvor mange våpen han hadde, men at alle våpnene var plombert eller våpenetterligninger. Dette gjaldt blant annet de våpnene som ble tilbakelevert etter beslaget i 2007. Han anslår at disse våpnene ble kjøpt i 1995-1996. I tillegg har han kjøpt plomberte våpen lovlig i butikk, og at de fleste av disse ble kjøpt før 2011. A har videre forklart at det var nødvendig å ha så mange like våpen for å kunne lage større produksjoner. Han har blant annet vist til musikkvideoen «[musikkvideo1]» som viser en tropp med soldater med våpen. A var heller ikke kjent med lovendringen i 2011 hvor våpendeler som låskasse ble registreringspliktige.
I følge A er det produksjonsselskapet som eier leiligheten på [adresse2] og kjellerboden som ble ransaket fungerte som lager. Her oppbevarte han kostymer og andre rekvisitter, herunder våpen, som han benyttet i artistvirksomheten sin. Han hadde ingen plan for hvilke våpen som ble plassert i våpenskapet i kjellerboden og hvilke som ble oppbevart andre steder.
Under ransakingen ble det funnet våpen dels inne i leiligheten og dels i kjellerboden.
Retten legger i hovedsak As forklaring til oppbevaring og bruk av våpen til grunn ved bevisvurderingen. Når det gjelder As forklaring om hvilken kunnskap han har om hvordan et våpen fungerer, mener retten at hans langvarige interesse og bruk av våpen tilsier at han har en større kunnskap om hvordan et våpen sammensettes, demonteres og vedlikeholdes enn det han ga uttrykk for under sin forklaring. Retten viser i den forbindelse til at A også har avtjent alminnelig verneplikt og har bekreftet at han fikk opplæring i bruk av våpen. I tillegg viser retten til at A etter beslaget i 2007 etterlyste flere våpendeler og utstyr som manglet da våpnene ble utlevert til [våpenimportfirma].
Tiltalens post I omfatter følgende våpen:
I tillegg omfatter tiltalens post I følgende gjenstander/våpendeler:
Ved oppstart av hovedforhandlingen opplyste aktor at våpendelene /gjenstandene skal nedsubsumeres til overtredelse av våpenloven.
Tiltalens post I omfatter 5 våpen, hvorav 4 av disse ble tatt i beslag av politiet etter hendelsen i mai 2007. Dette gjelder:
Felles for disse våpnene er at de ble overdratt til [våpenimportfirma] for å bli deaktivert og senere tilbakelevert til A.
Undersøkelser foretatt av Kripos viser at det er utført tiltak for å deaktivere alle disse våpnene, men at de utførte tiltak ikke er tilstrekkelige for at våpenet skal anses som «varig ubrukbart» etter dagens regelverk. Sakkyndig vitne Øyvind Strand fra Kripos redegjorde under hovedforhandlingen om hvilke tiltak som var utført på det enkelte våpen og hva som skal til for å gjøre våpenet funksjonsdyktig igjen. Retten har ved gjennomgangen av de enkelte våpen lagt Stands forklaring til grunn ved bevisvurderingen.
Beslag KB2 er et Hecker & Koch G3 automatgevær som ble funnet i våpenskap i kjellerboden. Våpenet kan fungere både halv- og helautomatisk, men var ikke funksjonsdyktig i den stand det ble funnet. I følge Strand er kammeret fylt med sveis som kan fjernes og sluttstykkehodet er bare delvis ødelagt ved skråskjæring. Støtbunnen er fortsatt intakt og pipen er ikke festet til låskassen slik at våpenet kan demonteres. Etter Stands oppfatning er det ikke enkelt, men mulig, å bytte pipe og tennstempel slik at våpenet blir funksjonsdyktig.
Beslag KB4 er halvautomatiske geværer av typen Colt modell AR-15 A2. Også dette våpenet ble funnet i våpenskap i kjellerboden og det er foretatt deaktiveringstiltak på våpenet ved at kammeret er fylt med sveis og sluttstykkehodet er delvis skråskjært. Pipen er ikke festet til låskassen og underrammen, som i seg selv er en registreringspliktig våpendel, er intakt. Ifølge Strand er det relativt enkelt å gjøre dette våpenet funksjonsdyktig. Dette er også et modulært våpen som innebærer at våpendeler fra flere produsenter kan benyttes.
Når det gjelder beslag 33 g 34, som er halvautomatiske pistoler kaliber 9 mm, er alle de vitale deler ødelagt, men våpnene kan fortsatt demonteres slik at delene kan erstattes med brukbare deler. Om beslag 33 har Strand forklart at selv om pipe og støtbunn er fjernet er rammestykket på våpenet komplett og funksjonsdyktig og anses som en registreringspliktig våpendel. Våpenet i beslag 34 er etter Kripos oppfatning ikke deaktivert i henhold til regelverket fordi pipen bare er fylt og ikke gjennomboret. Våpenet kan også adskilles sin helhet og ødelagte deler kan byttes ut.
To av våpnene (beslag 33 og 34) er registrert som deaktivert i Nasjonal våpenregister. Når det gjelder KB2 er det i saken fremlagt en melding om plombering fra [virksomhet] datert 27. august 2007, men våpenet er ikke registrert som deaktivert i våpenregisteret. I følge Øyvind Strand hendte det at meldinger om deaktivering i denne perioden ved en feil ikke ble registrert i våpenregisteret.
Når det gjelder KB4 er det på det rene at også dette våpenet var en del av beslaget fra 2007. Det vises til fremlagt oversikt over beslag fra 2007 løpenummer 17. Det er ikke fremlagt noen melding om deaktivering for dette våpenet, men retten legger til grunn at også dette våpenet ble utlevert fra beslaget for å bli deaktivert og senere tilbakelevert til A.
Retten har kommet til at disse våpnene ikke er gjort varig ubrukbart etter våpenloven § 1 annet ledd og at oppbevaring av dette innebærer en overtredelse av de objektive vilkårene i bestemmelsen.
etten har imidlertid kommet til at A ikke har opptrådt forsettlig eller grovt uaktsomt ved å oppbevare disse våpnene. Retten har ved vurderingen lagt vekt på at våpnene utlevert av politiet og sendt til deaktivering hos børsemaker. På dette tidspunktet var det ikke et krav om etterkontroll av politiet om de tiltak som var gjennomført med våpenet var tilstrekkelige, og politiet la melding fra børsemaker til utprøvd til grunn. På bakgrunn av melding om plombering fra børsemaker har to av våpnene faktisk blitt registrert som deaktivert i våpenregisteret.
At A på lik linje som politiet la til grunn at våpnene var lovlig deaktivert er etter rettens syn forståelig. Det er ingen holdepunkter i bevisførselen for at A senere forsto eller burde ha forstått at de deaktiveringstiltakene som var utført på disse våpnene ikke var tilstrekkelige. Retten har etter dette kommet til at oppbevaring av disse våpnene ikke skal inngå i domfellelsen etter tiltalens post I.
Beslag 32 er et halvautomatisk gevær, kaliber 223 med ukjent fabrikat. Våpenet mangler sluttstykke og sluttstykkebærer og var ikke funksjonsdyktig slik det ble funnet på en hylle innerst i kjellerboden. Retten legger etter bevisførselen til grunn at det ikke er utført noen deaktiveringstiltak på våpenet. Øyvind Strand forklarte at våpenet vil være funksjonsdyktig ved å sette inn et nytt sluttstykke. Sluttstykke var på beslagstidspunktet en ikke registreringspliktig våpendel som var enkel å få tak i.
I følge Strand er umerkede våpen er ikke lovlig omsatt i Norge. Strand forklarte videre at underrammen fremstår som noe amatørmessig utført og at slike halvfabrikata («80 % lower») ble lovlig omsatt i USA. Etter dagens regelverk er dette å anse som et registreringspliktig våpen.
Forsvarer er enig i at dette i utgangspunktet er å anse som et registreringspliktig våpen.
A har forklart at han har flere våpen av denne typen og at han ikke kjenner til dette våpenet spesielt. Denne typen våpen ble brukt under innspillingen av musikkvideoen «[musikkvideo1]» og våpenet ble funnet innerst i kjellerboden under et elghode. Dette kan tyde på at han hadde dette da han flyttet inn i leiligheten. Han har videre forklart at baksiktet på våpenet er av en nyere type enn de baksiktene han hadde. Under innspillingen av musikkvideoen i USA hadde instruktørene som deltok i videoen slike sikter. Det er derfor mulig at våpenet har blitt forvekslet under denne innspillingen. Retten mener at det er lite sannsynlig at våpenet har blitt forvekslet under en innspilling uten at denne senere har blitt etterlyst. Retten viser til at det er tale om kostbare gjenstander som det kreves tillatelse til å inneha.
Etter rettens syn er det ikke tilstrekkelige holdepunkter i bevisførselen for at A var klar over eller holdt det for overveiende sannsynlig at han hadde dette våpenet i kjellerboden. Det er dermed ikke tilstrekkelig bevist at han handlet forsettlig. Retten mener imidlertid at hans totale mangel på oversikt over hvilke våpen han til enhver tid oppbevarte innebærer at han må anses å ha handlet grovt uaktsomt. Det er her tale om et halvautomatisk gevær som var fullt ut funksjonsdyktig ved innsetting av et nytt sluttstykke som på beslagstidspunktet lovlig kunne kjøpes uten tillatelse. Etter rettens syn representerer en slik manglende oversikt og oppbevaring av gjenstander med et stort skadepotensiale et markant avvik fra hva som anses som forsvarlig opptreden. Retten har derfor kommet til at A har handlet kvalifisert klanderverdig, jf. Rt-1989-1318, og at han skal dømmes for grov uaktsom besittelse av dette våpenet.
Spørsmålet er etter dette om besittelsen av dette våpenet i tillegg innebærer en overtredelse av straffelovens § 191 jf. § 190.
Som det fremgå ovenfor er det et vilkår for anvendelsen av straffeloven § 190 at overtredelsen av våpenloven må være «gjentatt» eller skjedd på en «graverende måte». A ble etter hendelsen i mai 2007 ilagt et forelegg på 10 000 kroner for overtredelse av våpenloven. Han ble også i 14. september 2010 ilagt et forelegg på 20 000 kroner for oppbevaring av en maskinpistol Stengun med ammunisjon uten tillatelse fra politimesteren. Etter rettens syn foreligger det derfor gjentatte overtredelser av våpenloven og den aktuelle overtredelsen kan ikke anses som liten, jf. ovenfor Retten har derfor kommet til at besittelsen av et halvautomatisk gevær kaliber 223 modell AR-15 av ukjent fabrikat innebærer en overtredelse av straffeloven § 190.
Tiltalens post I gjelder grov befatning med skytevåpen, jf. § 191. Retten har ovenfor redegjort nærmere for innholdet av denne bestemmelsen. Etter rettens syn kommer bestemmelsen ikke til anvendelse på dette forholdet. Retten har ved vurderingen lagt vekt på at kjerneområdet for bestemmelsen er organisert kriminalitet eller terrorvirksomhet, men at anvendelsesområdet ikke er begrenset til dette. Utenfor dette kjerneområdet kan § 191 blant annet komme til anvendelse hvor forholdet av «andre grunner er særlig farlig eller samfunnsskadelig». Retten antar at det her særlig tas sikte på større mengder våpen eller en bruk som anses som særlig farlig. I dette tilfellet er det tale om oppbevaring av ett våpen som ikke vare brukbart da det ble funnet og det er ikke bestridt at våpenet ble benyttet som en rekvisitt i As artistvirksomhet. Etter rettens syn faller oppbevaring av dette våpenet klart utenfor anvendelsesområdet til straffeloven § 191.
Retten har etter dette kommet til at A skal dømmes for overtredelse av straffeloven § 190 for ulovlig oppbevaring av ett våpen.
Tiltalens post I omfatter videre følgende våpendeler:
Det er enighet om at straffeloven § 191 jf. § 190 ikke omfatter våpendeler og aktor har derfor nedsubsumert tiltalen til overtredelse av våpenloven § 33, jf. § 7 første ledd, for våpendelene som er omfattet av post I.
Våpenloven § 7 første ledd lyder:
Den som vil kjøpe eller på annen måte erverve skytevåpen eller våpendeler, må ha tillatelse fra politimesteren
Grunnlaget i tiltalens post I gjelder «besittelse», jf. «hadde han», og ikke kjøp eller erverv av våpendelene. Forsvarer har gjort gjeldende at våpenloven § 7 første ledd kun omfatter «kjøp eller annet erverv» og ikke alternativet «besittelse».
Retten er enig i at alternativet «besittelse» ikke er oppregnet i bestemmelsen og at ren oppbevaring ikke rammes av våpenloven § 7 første ledd.
Retten er videre enig med forsvarer i at retten ikke har anledning til å gå ut over «det forhold tiltalen gjelder» jf. straffeprosessloven § 38. Forsvarer har vist til en avgjørelse i LB-2019-61527 som gjaldt spørsmålet om oppbevaring versus erverv av våpen etter heleribestemmelsen i straffeloven § 332. Lagmannsretten uttaler i den forbindelse:
Når det gjelder endringer i faktum som medfører en endret lovanvendelse, «foreligger [det] et annet forhold dersom dommen må begrunnes i omstendigheter som har inntrådt på et annet tidspunkt enn det tiltalebeslutningen fokuserer på», se Matningsdal, «Forholdet mellom tiltalebeslutning og dom», Jussens Venner 2002, side 89-132 (på side 94). Dette vil for eksempel være tilfelle dersom den handlingen som er beskrevet i tiltalebeslutningen ikke rammes av den aktuelle bestemmelsen, og en domfellelse må begrunnes i omstendigheter som har inntrådt på et annet tidspunkt enn det tiltalebeslutningen fokuserer på.
Den faktiske beskrivelsen i tiltalen post IV a fokuserer ikke på ervervene av våpen – tiltalen beskriver utelukkende den straffbare handlingen på et annet og senere tidspunkt i hendelsesforløpet, med andre ord oppbevaringen av våpnene på beslagstidspunktet den 2. april 2016. (...) Som nevnt over rammes ikke den senere oppbevaringen av heleribestemmelsen. Siden en eventuell domfellelse for heleri må begrunnes i kjøp som har inntrådt på tidligere tidspunkter enn den oppbevaringen tiltalebeslutningen fokuserer på, er retten forhindret fra å pådømme kjøpene som heleri. (...)
Retten kan etter dette ikke pådømme forholdet etter våpenloven § 7 første ledd.
Retten bemerker imidlertid at de aktuelle våpendelene ble funnet på ulike våpen hvor de øvrige vitale våpendelene som pipe, overramme og sluttstykke var deaktivert i henhold til gjeldende regelverk, og at våpnene ikke var brukbare i den stand de ble funnet. Underrammen og rammestykket på våpnene ble gjort til en registreringspliktig våpendel ved innføring av våpenforskriften § 4a i 2011. Før dette tidspunktet var erverv av slike våpendeler ikke omfattet av regelverket, jf. RPOD-2009-009 punkt 2.3. Det fremgår videre av bevisførselen at flere av de våpendelene som er omfattet av post I er stemplet med godkjenningsmerke fra «The London Proof House» i 2009 og det legges til grunn at i hvert fall disse delene ble ervervet før forskriftsendringen i 2011. Flere av våpendelene ville også av dette grunn falt utenfor kravet om registreringsplikt.
Retten har etter dette kommet til at vilkårene for straff etter våpenloven § 33 jf. § 7 første ledd ikke er oppfylt for de aktuelle våpendelene, og disse inngår ikke i domfellelsen etter tiltalens post I.
Tiltalens post II gjelder oppbevaring av en teleskopbatong og en langkøllebatong uten aktverdig formål, jf. våpenloven § 33 (1), jf. våpenforskriften (FOR-2009-06-25-904) § 9.
Våpenforskriften § 9 lyder:
Det er forbudt å erverve, eie eller inneha elektrosjokkvåpen, pepperspray og andre selvforsvarsmidler med tilsvarende virkning, springkniver, batangakniver, stiletter, slåsshansker, batonger, karatepinner, kastestjerner, blåserør for utskyting av piler eller andre gjenstander, spretterter eller andre tilsvarende særlig farlige gjenstander uten aktverdig formål og som fremstår som voldsprodukter.
Etter bestemmelsens fjerde ledd kan Politimesteren dispensere fra forbudet i første ledd dersom det foreligger særlige grunner.
Det er på det rene at politiet fant de to batongene i As kjellerbod under ransakingen 20. februar 2020. Det er videre på det rene at batonger er omfattet av bestemmelsen og det foreligger ikke dispensasjon fra Politimesteren etter fjerde ledd for å inneha batongene.
Retten legger etter bevisførselen til grunn at batongene ble benyttet som en del av et kostyme som politi og oppbevart i kjellerboden sammen med andre rekvisitter. Retten har ved vurderingen lagt vekt på As forklaring samt fremlagte bilder, musikkvideoen «[musikkvideo2]» samt erklæring fra D. Det er ikke holdepunkter i bevisførselen for at batongene har vært benyttet til andre formål.
A har forklart at han var svært opptatt av at kostymene skulle se ekte ut og at dette var standard utstyr på politiuniformen til LAPD. Det ble også bekreftet av politibetjent Martin Braarud Næss at batonger som ble beslaglagt er standard utrustning for politiuniform. Han forklarte også at batongene benyttes av politiet til selvforsvar og som slagvåpen.
Forsvarer har anført at batongene tilhører [produksjonsselskap] og at det ikke er A som privatperson som innehar disse. Det har vært begrenset bevisførsel om eierskapet til våpnene og leiligheten. [produksjonsselskap] er imidlertid et selskap heleid av A og må i denne sammenheng identifiseres med ham.
Forsvarer har videre anført at A under enhver omstendighet har et aktverdig formål med å oppbevare batongene da disse kun er brukt i hans artistvirksomhet.
At det er gjenstanden og ikke formålet med besittelsen som må være uten aktverdig formål fremgår av blant annet av LB-2017-24663:
(...) Det må være tale om en særlig farlig gjenstand, som er uten aktverdig formål, og som framstår som et voldsprodukt. At det er gjenstanden snarere enn eierskapet m.v. som må være uten aktverdig formål, framgår av bestemmelsens oppbygning. Dette hadde vært annerledes dersom ordlyden eksempelvis hadde vært «forbudt uten aktverdig formål å erverve ... andre tilsvarende særlig farlige gjenstander som framstår som voldsprodukter». Det tilføyes at i bestemmelsen om forbud mot bæring av kniv på offentlig sted, jf. straffeloven (1902) § 352 a jf. straffeloven (2005) § 189, er «aktverdig formål» knyttet til bruken av kniven, ikke kniven som sådan
Det følger videre av avgjørelsen:
At en særlig farlig gjenstand framstår som et voldsprodukt, er etter ordlyden imidlertid ikke nok til at den rammes av forbudet. Den må også være «uten aktverdig formål». Som nevnt er det altså gjenstanden som sådan som må være uten aktverdig formål, ikke importørens eller innehaverens ønskede bruk. Lagmannsretten legger til grunn at gjenstander uten aktverdig formål er gjenstander uten et reelt, fornuftig formål innen arbeid, friluftsliv eller andre legale bruksområder. (...)
Det er i avgjørelsen også vist til Politidirektoratets rundskriv (RPOD-2009-9) side 11 og 14 hvor det fremgår:
Forbudet [i våpenforskriften § 9] mot særlig farlige gjenstander som ikke anses å ha noe aktverdig formål og som fremstår som voldsprodukter, er ny. Dette er en gjeninnføring av forbudet som var inntatt i den tidligere forskrift om forbud mot voldsprodukter. Med voldsprodukt menes et produkt som er utformet eller kan omformes slik at det kan brukes i voldelig sammenheng og lett medføre helseskade. Produktet har primært ikke noe legalt praktisk formål. Bakgrunnen for forbudet er at disse redskapene ikke dekker noe legitimt behov, samtidig som det er på det rene at de ikke sjelden blir benyttet i forbindelse med straffbare handlinger
...
Politidirektoratet antar at kniver og andre skarpe gjenstander som primært er produsert for å være kampvåpen og som ikke synes å ha noe fornuftig bruk til jakt og fritidsaktiviteter, vil være forbudt i medhold av bestemmelsen
Tilsvarende tolkning følger av LA-2013-200381.
Etter rettens syn har ikke betongene som gjenstand noe aktverdig formål utover å være slagvåpen og må således karakteriseres som et voldsprodukt uten aktverdig formål.
Det er dermed forbudt etter våpenforskriften å inneha slike batonger uavhengig av innehavers bruk. A var videre klar over at han oppbevarte batongene og kravet til forsett er dermed oppfylt.
Tiltalte skal etter dette dømmes for overtredelse av våpenloven § 33 første ledd første punktum, jf. § 31 første ledd, jf. våpenforskriften § 9.
Tiltalens post III gjelder overtredelse av straffeloven § 165 bokstav b) som Bokstav b) oppstiller et alminnelig forbud mot uhjemlet bruk av offentlige emblemer, herunder riksvåpenet. Med uhjemlet bruk menes bruk uten at det foreligger tillatelse. Slik tillatelse gis av Utenriksdepartementet, jf. kgl. res. 20. mai 1927, og det er på det rene at det ikke foreligger noen tillatelse i denne saken.
Under ransakingen ble det funnet en skuddsikker vest som var påført riksvåpenet som en del av et politiemblem. Vesten ble funnet i tiltaltes kjellerbod under ransaking 20. februar 2020. Sammen med vesten ble det også funnet en vernehjelm/skuddsikker hjelm og 2 samuraisverd.
A har forklart at vesten kun har vært benyttet som en del av et kostyme og at han blant annet brukte denne blant annet i forbindelse med en rekke sketsjer og show for og om politiet, videosketsjer laget til Bs 60-årsdag og til [TV-program]. Deler av dette materialet er fremvist under hovedforhandlingen. Det er ikke holdepunkter i bevisførselen for at A på det aktuelle tidspunktet benyttet vesten denne utenfor disse tilfellene.
Retten har kommet til at A skal frifinnes for tiltalens post III.
Retten viser for det første til at det i grunnlaget for tiltalens post III er det angitt at tiltalte «hadde» en skuddsikker vest merket POLITI og riksvåpenet. Straffebudet rammer «uhjemlet bruk» og ikke oppbevaring. Forholdet faller alene av denne grunn utenfor straffebudet.
Retten har videre kommet til at bruk av vesten påført riksvåpenet ikke er i strid med straffeloven § 135. Retten viser i den forbindelse til HR-2018-00871-A som gjaldt en person som hadde lagt ut et profilbilde på Facebook av seg selv iført politilue. Vedkommende ble domfelt for uhjemlet bruk av uniform etter straffeloven § 165 bokstav a). Høyesterett uttalte i den forbindelse:
«... Tilleggskravet om at handlingen må være egnet til å skape uleilighet for eller svekke tilliten til vedkommende offentlige myndighet er nytt, se kommisjonens forslag i delutredning VII side 294-295. Det skal ikke mye til før kravet er oppfylt, og vilkåret kan ses som en presisering av den tidligere rettsstridsreservasjonen i § 328 første ledd nr. 2. Å opptre i politiuniform på en privat og lukket karnevalsfest må passere, men om man ved festens avslutning begynner å dirigere trafikken utenfor festlokalet, er den objektive grensen for det straffbare passert. Uniformsbruk mv. på en offentlig scene som ledd i en teaterforestilling o.l. vil heller ikke bli rammet av bestemmelsen.»
Om overtredelse av straffeloven § 165 bokstav b) uttaler Høyesterett (avsnitt 28):
I fronten av politiluen står politiets merke med riksvåpenet. Det er derfor klart at A også har overtrådt det objektive gjerningsinnholdet i bokstav b. Jeg tilføyer at rettstridsreservasjonen tilsier at det i utgangspunktet er naturlig å innfortolke de samme begrensninger i straffansvaret som gjelder etter bokstav a. (...)
Retten legger etter dette til grunn at bruk av riksvåpenet i revy- og teaterforestillinger, heller ikke rammes av bestemmelsen i bokstav b). Kjernen i det straffverdige er at omgivelsene blir villedet. Under hovedforhandlingen ble det fremvist flere videosketsjer hvor vesten har blitt benyttet. As fremtoning i videosketsjene etterlater ingen tvil om det dette er en satirisk ytring og ikke et forsøk på å villede publikum. Etter rettens syn foreligger det ingen forvekslingsfare ved bruk av riksvåpenet i sketsjer mv og A skal frifinnes for denne posten i tiltalen.
Under ransakingen 19. februar 2020 ble det funnet til sammen 341 tabletter Diazapam Bluefish 5 mg. Tablettene ble dels funnet i en pose på stuebordet og dels i en jakke på terrassen. A har forklart at han hadde fått tablettene utskrevet av lege og at han på dette tidspunktet brukte disse tablettene daglig. Som en følge av krangelen han hadde med sin forlovede hadde han samlet sammen tingene sine, herunder medisinen sin, for å dra på hotell. Dette var bakgrunnen for at tablettene lå i en pose på stuebordet. Når det gjelder mengden tabletter har A forklart at han i lange perioder oppholdt seg i utlandet og at legene derfor hadde utskrevet medikamenter for flere måneders bruk.
Aktor har pekt på regelverket for utlevering av legemidler samt utførsel/innførsel av legemidler til eget bruk tilsier at A ikke har fått utskrevet denne mengden legemidler. Retten er enig i at dette regelverket som utgangspunkt kan innebære begrensinger for hvor mye en lege vil foreskrive av et legemiddel og hvor mye A hadde adgang til å ta med seg til og fra utlandet.
Retten har imidlertid kommet til at As forklaring om lovlig tilgang til medisinene ikke kan utelukkes. Det er i saken fremlagt flere erklæringer fra flere leger i perioden november 2015 til mai 2022 som alle bekrefter at A har fått foreskrevet valium. Av erklæring fra Dr. E (udatert, men antatt skrevet høsten 2017) bekreftes det at hun har utskrevet 360 tabletter Valium 5 mg som skal dekke 3 måneders bruk. Tilsvarende fremgår av erklæring fra Dr. F (udatert) som også bekrefter utskrivelse av blant annet Valium for 3 måneders bruk i forbindelse med at A skulle oppholde seg i USA over en lengere periode. Retten viser også til erklæringer fra Dr. G og Dr. H. Det er på denne bakgrunn ikke tilstrekkelig bevist at A ikke har hatt lovlig tilgang til medisinene og han skal frifinnes for denne posten.
Under ransakingen 20. februar 2020 ble det funnet 499 tabletter Rivotril 2 mg i kjellerboden. Tablettene lå i 5 pilleglass á 100 tabletter, hvorav ett pilleglass var åpnet og manglet en tablett. De øvrige pilleglassene var uåpnet. Pilleglassene ble funnet i en militærveske som fremstår som en veske med førstehjelpsutstyr. Vesken lå i en stor plastbag merket Clas Ohlson sammen med annet militærutstyr.
A har forklart at han ikke kan huske å ha brukt disse tablettene og vet ikke hvor disse kommer fra. Han forklarte at alt han har oppbevart av tabletter har vært utskrevet av lege. Det hendte også at han fikk utskrevet flere typer alternative medikamenter som han kunne prøve ut ved behov, og at disse tablettene mest sannsynlig var noe han hadde fått fra legen for utprøving. Det at det kun er tatt en tablett fra ett pilleglass tyder ifølge A på at han har prøvd disse uten at de hadde effekt.
A har videre forklart at han verken kjenner til militærvesken eller plastbagen som tablettene lå i. I følge hans forklaring var det produksjonsassistenten hans som håndterte rekvisittene i boden. Assistenten hentet ut nødvendig utstyr til de ulike produksjonene og satte tingene på plass etter bruk, og at det forekom at det skjedde forbyttinger med andre gjenstander under en produksjon. Etter rettens syn fremstår denne delen av As forklaring som tilpasset bevisene i saken og retten ser bort fra denne.
A har fremlagt en erklæring fra Dr. G datert 24. mai 2022 hvor det fremgår at G har foreskrevet en rekke medikamenter, herunder Rivotril, «i varierende mengder i perioden 2015 til 2018». Retten legger til grunn at A i denne perioden har fått utskrevet Rivotril av lege.
Basert på bilder fremlagt i saken legger retten til grunn at tablettene ble funnet i originalinnpakning hvor fire av glassene var uåpnet. Det er enighet om at pillene er produsert for det ungarske marked med en holdbarhetsdato til 04 2020. Seniorrådgiver i Statens legemiddelverk, Anne Cathrine Vestrheim, har forklart at vanlig holdbarhet for legemidler er fra 2 til 5 år og retten legger til grunn at Rivotril-tablettene er produsert innenfor den perioden som er angitt i erklæringen fra G.
Når retten likevel har kommet til at de aktuelle tablettene ikke kan være foreskrevet av lege er det i hovedsak på grunn av mengden tabletter som ble funnet. Etter rettens syn er det helt usannsynlig at en lege har utskrevet 500 tabletter Rivotril for utprøving på egenhånd i utlandet slik A har forklart. Utprøving av slike medikamenter skal være nøye overvåket av lege med justering av doser mv etter hvilken effekt legemiddelet har på den enkelte.
Retten viser i den forbindelse til uttalelser fra sakkyndig for Høyesterett om medikamentet Rivotril gjengitt i Rt-2012-1297:
«Benzodiazepiner har angstdempende, beroligende, muskelavslappende, søvnfremkallende og krampestillende egenskaper, og brukes ved angst og uro, muskelspasmer, søvnvansker og epilepsi/krampeanfall. Bruk av disse legemidlene kan føre til bivirkninger som søvnighet, forvirring, nedsatt koordinasjonsevne, nedsatt hukommelse og svekket læring. Gjentatt bruk av benzodiazepiner fører til tilvenning. Alle midlene i denne gruppen, spesielt de som absorberes raskt og fordeles hurtig til hjernen, kan gi ruseffekter og er avhengighetsskapende. Benzodiazepiner som utleveres ved norske apotek er alle emballasjemerket med rød varseltrekant, og tilhører reseptgruppe B (...).
(...)
«Klonazepam anvendes gjerne ved forebygging av epilepsi, som er den eneste godkjente indikasjon i Norge. Medikamentet forskrives likevel ved enkelte psykiske lidelser. Ved norske apotek selges klonazepam med tablettstyrke 0,5 og 2 milligram. Når en begynner å bruke medikamentet, skal laveste tablettstyrke (0,5 milligram) benyttes som enkeltdose, ev. kun 0,25 milligram, som ved behov kan gjentas inntil tre ganger daglig. Ved vedlikeholdsbehandling skal dosen tilpasses individuelt. Vanlig døgndose til behandling av epilepsi er inntil 4-8 milligram hos voksne, men i spesielt behandlingskrevende tilfeller kan den økes opptil 15 milligram (Felleskatalogen). Inntak av 20-30 milligram klonazepam kan gi forgiftning.
Tilgjengelige tablettstyrker av klonazepam på markedet er tilpasset behandling av epilepsi, som er den eneste godkjente indikasjonen for bruk av klonazepam i Norge. Behandling av epilepsi krever meget høy dosering av benzodiazepiner, langt utover det som brukes til behandling av angst, som er den vanligste indikasjon for bruk av benzodiazepiner som gruppe. En tablettstyrke på 2 milligram vil derfor være en høy tablettstyrke sammenlignet med tablettstyrke for andre benzodiazepiner. Til sammenligning er den høyeste tablettstyrke for diazepam 5 milligram, mens den høyeste tablett styrke for klonazepam, 2 milligram, tilsvarer anslagsvis 20 til 40 milligram diazepam (1,2). Den høye tablettstyrken for klonazepam, 2 milligram, øker risikoen for overdosering, særlig dersom stoffet kombineres med andre dempende stoffer som for eksempel heroin, alkohol eller GHB».
Retten ser derfor helt bort fra at A kan ha fått foreskrevet Rivotril i den mengden som er funnet under ransakingen.
Retten har også kommet til at A var klar over eller holdt det for overveiende sannsynlig at han oppbevarte tablettene. A har gjennom mange år brukt ulike typer medikamenter blant annet for angst og andre psykiske lidelser. Det fremgår av overnevnte avgjørelse at Rivotril også benyttes ved enkelte psykiske lidelser. Det fremstår som lite sannsynlig at A ikke var klar over hvilke tabletter han brukte og retten fester ikke lit til at han ikke var kjent med at han oppbevarte tablettene. Retten har etter dette kommet til at A skal dømmes for oppbevaring av 499 tabletter Rivotril.
Under ransakingen 20. februar 2020 ble det funnet en skarp patron typen Luger 9 mm i safe i kjellerbod og tiltalens post V gjelder erverv av denne patronen uten tillatelse i tiden forut for ransakingen 20. februar 2020.
Det følger av våpenloven (1961) § 13 første ledd at kjøp eller annet erverv av ammunisjon krever tillatelse fra politiet. Erverv uten slik tillatelse er straffbart etter våpenloven § 33.
A har forklart at han ikke kjenner til denne patronen og antar at denne må ha ligget igjen fra den tiden han drev med skyting. Det er på det rene at A hadde tillatelse til slikt erverv frem til han tilbakeleverte sitt våpenkort i 2007. Under ransakingen av hans bopel i 2007 ble det også beslaglagt en tomhylse av Luger 9 mm.
Straffebudet gjelder «erverv» av ammunisjon og ikke besittelse. Det er ikke angitt i grunnlaget når ervervet av patronen fant sted og spørsmålet har heller ikke vært gjenstand for bevisførsel i saken. I mangel av holdepunkter for at patronen er ervervet etter at A innleverte sitt våpenkort i 2007, kan As forklaring på dette punkt ikke utelukkes. Det er følgelig ikke tilstrekkelig bevist at ervervet har funnet sted uten tillatelse fra politiet.
A skal etter dette frifinnes for denne posten.
Det skal utmåles en samlet straff for overtredelse av straffeloven § 190 for oppbevaring av et halvautomatisk gevær kaliber 223, ukjent fabrikat, modell AR-15 (beslag 32), oppbevaring av to batonger samt 499 tabletter Rivotril.
Overtredelse av straffeloven § 190 medfører som utgangspunktet ubetinget fengselsstraff, jf. HR-2020-2409-A (avsnitt 15).
Ved straffutmålingen tar retten utgangspunkt i HR-2020-2409-A som gjaldt ulovlig oppbevaring av en maskinpistol, en pistol og ammunisjon. Begge våpnene var funksjonsudyktige, hvorav ett helautomatisk våpen som er forbud i Norge. Det var gjort deaktiveringstiltak på begge våpnene, men disse var ikke gjort «varig ubrukbart». Høyesterett kom til at utgangspunktet for straffen skulle settes til fengsel i 30 til 40 dager (avsnitt 33). Etter gjengangertillegg (4 tidligere domfellelser) ble straffen satt til fengsel i 60 dager.
Denne saken gjelder grov uaktsom oppbevaring av et skytevåpen som er umerket og dermed ulovlig å omsette i Norge. Utfra omfanget av våpen og skyldgraden mener retten at denne saken er noe mindre alvorlig enn saken i HR-2020-2409-A og at utgangspunktet for straffen derfor bør settes noe lavere enn i nevnte avgjørelse. Retten antar at er riktig utgangspunkt for straffen er fengsel i 24- 30 dager.
Når det gjelder oppbevaring av 499 tabletter Rivotril har retten ved straffutmålingen tatt utgangspunkt i LB-2014-80494 som gjaldt oppbevaring av 500 tabletter Rivotril, som tilsvarte 667 rusdoser, hvor utgangspunktet for straffen ble satt til 90-120 dagers fengsel.
Forvarer har gjort gjeldende at senere tids utvikling av straffutmålingspraksis for narkotika til eget bruk må få betydning ved utmåling av straffen i denne saken. Retten er ikke enig i at dette. Den straffutmålingspraksis forsvarer viser til er i hovedsak begrenset til å gjelde for rusavhengiges oppbevaring av mindre mengder narkotika til eget bruk. Det fremgår av HR-2022-731-A:
I denne saken er det tale om et kvantum som langt overstiger de grensene som er satt i nyere rettspraksis. Selv om det i bevisførselen ikke er konkrete holdepunkter for spredning av tablettene mener retten at mengden i seg selv representerer en spredningsfare.
Samlet sett mener retten at utgangspunktet for straff i denne saken bør være fengsel i 120 dager.
I skjerpende retning har retten lagt vekt på at A tidligere er ilagt to forelegg for brudd på våpenloven, jf. straffeloven § 77 bokstav k) og straffeloven § 79 bokstav b). I tillegg er han i Oslo tingretts dom 29. september 2016 dømt for overtredelse av straffeloven § 189 første ledd.
I formildende retning har retten lagt vekt på at det i denne saken har vært en svært lang saksbehandlingstid. Fra forholdet fant sted i februar 2020 til hovedforhandlingen ble gjennomført i januar 2023 har det gått nærmere tre år. Retten legger etter bevisførselen til grunn at de beslaglagte våpnene ble oversendt Kripos 25. mars 2020 og at Kripos’ rapport først forelå nær ett år etter; 16. mars 2021. I denne perioden mottok politiet analyseresultat om legemidlene og det ble foretatt enkelte andre etterforskingsskritt. Politiet forsøkte deretter å avhøre A i juli 2021 og tiltalen ble først tatt ut 4. mai 2022. Etter rettens syn har det vært en betydelig liggetid hos påtalemyndigheten. Bare fra Kripos’ rapport ble oversendt til første tiltale ble tatt ut 4. mai 2022 gikk det 14 måneder. Tiltalen ble deretter endret og berammet hovedforhandling høsten 2022 ble utsatt til januar 2023. Retten legger til grunn at saken har hatt en liggetid hos politi og påtalemyndighet på nærmere to år og at denne ikke skyldes forhold på As side. Etter rettens syn representerer denne liggetiden også et brudd på EMK og dette må gi seg utslag i straffutmålingen, jf. straffeloven § 78 bokstav b).
Utgangspunktet ved lang saksbehandlingstid er at det gjøres et fradrag i totalstraffen, jf. HR-2016-225-S avsnitt 43. Dette er imidlertid bare et utgangspunkt og i kortere fengselsstraffer vil en reduksjon være lite hensiktsmessig, jf. samme avgjørelse avsnitt 46 og Rt-2015-788 avsnitt 31. Etter retten syn bør den lange saksbehandlingstiden føre til at straffen i sin helhet gjøres betinget.
Retten fastsetter etter dette straffen til betinget fengsel i 120 dager med en prøvetid på to år.
Det følger av straffeloven § 69 første ledd bokstav b) at ting som har vært gjenstand for en straffbar handling kan inndras.
Etter bestemmelsens tredje ledd skal det ved vurderingen av om inndragning skal skje særlig legges vekt på om inndragning er påkrevd av hensyn til en effektiv håndheving av straffebudet og om inndragningen er forholdsmessig.
Inndragning er betinget av at det foreligger en «straffbar handling». Utgangspunktet er dermed at så vel de objektive som de subjektive vilkårene for straff må være oppfylt. Bestemmelsens første ledd tredje punktum fastsetter imidlertid at § 67 første ledd tredje punktum gjelder tilsvarende. Her fremgår det at inndragning kan foretas selv om tiltalte ikke har utvist skyld.
Aktor har påstått inndragning av våpen og våpendeler omfattet av tiltalens post I, to batonger (post II), skuddsikker vest (post III), narkotika (post IV) og patron (post V). A har motsatt seg slik inndragning.
Retten har ovenfor kommet til at A skal frifinnes for postene III, IV a) og V. For disse postene foreligger det ikke overtredelse av de objektive vilkår for straff og det er ikke grunnlag for inndragning.
Når det gjelder våpnene i post I har retten ovenfor kommet til at A kun skal dømmes for oppbevaring av et halvautomatisk gevær kaliber 223, ukjent fabrikat, modell AR-15 (beslag 32). Når det gjelder de øvrige våpen har retten kommet til at det subjektive vilkår for straff ikke er oppfylt. Dette er imidlertid ikke til hinder for inndragning, jf. ovenfor.
Retten har kommet til at A må tåle inndragning av samtlige fem våpen som er omfattet av tiltalens post I. Det er her selve oppbevaringen som er straffbar og inndragningen er påkrevet for å sikre en effektiv håndhevelse av straffebudet. Etter rettens syn er slik inndragning heller ikke uforholdsmessig. Tilsvarende synspunkter gjør seg gjeldende for batongene omfattet av tiltalens post II samt narkotika etter tiltalen post IV b).
Når det gjelder våpendelene omfattet av post I har retten kommet til at ren oppbevaring av disse ikke er omfattet at straffebudet og det foreligger derfor ikke en «straffbar handling».
Vilkårene for inndragning er dermed ikke til stede.
Påtalemyndigheten har påstått forebyggende inndragning av en rekke våpen, våpenetterligninger mv som ble funnet under ransakingen 19. og 20 februar 2020. Kravet om forebyggende inndragning omfatter:
Det er enighet om at det ikke er forbudt å inneha disse våpnene.
A har motsatt seg slik inndragning og vist til at alle gjenstandene tilhører produksjonsselskapet [produksjonsselskap] og at disse kun benyttes som rekvisitter i hans artistvirksomhet. Det er ikke bestridt fra påtalemyndighetens side at våpnene brukes som rekvisitter i As artistvirksomhet.
Straffeloven § 70 første ledd lyder:
En ting kan inndras når det på grunn av tingens art og forholdene for øvrig er en nærliggende fare for at den vil bli gjort til gjenstand for eller brukt ved en straffbar handling. Er tingen egnet til bruk ved kroppskrenkelser, er det tilstrekkelig at det er fare for slik bruk. (...)
Etter første punktum kreves det en «nærliggende fare» for at tingen vil bli gjort til gjenstand for eller brukt ved en straffbar handling. Formuleringen innebærer ikke at det kreves sannsynlighetsovervekt for misbruk, jf. Ot.prp.nr.90 (2003–2004) side 465. Andre punktum utvider adgangen til å inndra gjenstander som er egnet til bruk ved kroppskrenkelser, sammenlignet med første punktum. Bestemmelsen omfatter ulike former for gatestridsvåpen som køller og kjettinger, i tillegg til kniver og skytevåpen. Det er ikke noe krav for inndragning at gjenstanden generelt er forbudt å være i besittelse av. For denne type ting er det tilstrekkelig med «fare» for misbruk. Kravet til faregrad er lavere etter andre punktum enn etter første punktum, se ovennevnte proposisjon side 465. jf. LB-2022-45594. Retten viser også til Rt-1997-1282 hvor det fremgår at «det bør vises en viss tilbakeholdenhet ved anvendelsen av bestemmelsen».
Etter rettens syn er det ikke tvilsomt at de aktuelle gjenstandene skal vurderes etter andre punktum da disse utvilsomt er egnet til bruk ved kroppskrenkelser, jf. også LB-2022-45594.
Spørsmålet er etter dette om det er en «fare» for at gjenstandene vil blir brukt ved en straffbar handling.
Etter rettens syn er et ikke holdepunkter i bevisførselen for at det foreligger «fare» for at A vil benytte disse gjenstandene ved en straffbar handling. Ved Oslo tingretts dom 29. september 2016 ble riktignok A dømt for overtredelse av straffeloven § 189 første ledd – for på offentlig sted å ha hatt med seg en våpenetterligning. Det fremgår av dommen at A i beruset tilstand hadde en våpenlignende gjenstand i hånden mens han i noen minutter satt utenfor inngangsdøren til sin daværende bopel. Våpenet var synlig for forbipasserende, men retten legger til grunn at våpenetterligningen ikke ble benyttet til trusler e.l. og at han ga fra seg våpenet frivillig til samboeren. A er ikke tidligere dømt for vold eller trusler med skytevåpen, men ble ved Borgarting lagmannsretts dom 16. november 2017 dømt for trusler fremsatt på Facebook. I tillegg er han ilagt to forelegg for brudd på våpenloven for oppbevaring av våpen.
Retten har ved vurderingen av om det foreligger «fare» også lagt vekt på at hendelsen han ble domfelt for i 2016 skjedde under sterk påvirkning av alkohol og at A nå har gjennomgått behandling for sitt alkoholmisbruk, og mottar fortsatt behandling for dette. Det vises til erklæring fra Dr. H datert 9. mai 2022 og erklæring fra Dr. I datert 3. august 2022.
Retten har etter dette kommet til at forebyggende inndragning ikke skal skje.
Sakskostnader idømmes ikke.
Dommen er enstemmig.
DOMSSLUTNING
 alt sammenholdt med straffeloven § 79 bokstav a) og b) til fengsel i 120 – etthundreogtjue – dager. Fullbyrding av straffen utsettes med en prøvetid på to år jf. straffeloven § 34. 
Under en ransaking 19. og 20. februar 2020 i tiltaltes daværende bolig på [adresse2], fant politiet en rekke våpen, gjenstander og våpenetterligninger. I tillegg ble det gjort funn av legemidler som er oppført på narkotikalisten.
Bakgrunnen for ransakingen var en krangel mellom A og hans forlovede og forloveden tilkalte politiet for bistand. Det er uklart for retten hva den opprinnelige meldingen til politiet gikk ut på.
Flere politipatruljer kom til stedet og da politiet kom inn i leiligheten sto A på utsiden av rekkverket til terrassen som lå i 7. etasje. Det er uenighet om bakgrunnen for at tiltalte befant seg på utsiden av rekkverket. Politiet oppfattet det som et forsøk på selvdrap. A selv har forklart at han på grunn av tidligere hendelser ikke stoler på politiet og var derfor redd da de kom til leiligheten. Det er ikke nødvendig for retten å ta endelig stilling til dette.
Politioverbetjent Magnus Seigerud fra Krise- og gisselforhandlerseksjonen i OPD har forklart at operasjonsleder på stedet hadde vurdert situasjonen som fastlåst og at de ble tilkalt for å bistå sammen med beredskapstroppen. Det tok lang tid før A gikk med på å komme inn i leiligheten og legen som var tilstede i leiligheten besluttet tvangsinnleggelse av A. Inne i leiligheten oppsto det et basketak mellom A og flere politibetjenter. Under dette fikk A et kutt i hovedpulsåren i halsen og blødde kraftig. A mistet mye blod og var ikke bevisst da han ble fraktet til sykehus. Han ble senere utskrevet fra sykehuset uten tvangsinnleggelse.
Etter hendelsen ble det foretatt en åstedsundersøkelse av leiligheten. Politiet fant da flere skytevåpen i stuen samt en kniv gjemt under en sofapute. I gangen fant politiet flere skytevåpen samt spyd, sverd og pil og bue i en krukke. I tillegg til det funnet 334 tabletter «Diazapam Bluefish 5 mg» som dels lå i en pose fra Vitus apotek på stuebordet, dels i en jakke som lå på terrassen.
Dagen etter ble det foretatt videre ransaking av As kjellerbod. A var til stede da politiet kom og var samarbeidsvillig. Under ransakingen av kjellerboden ble det funnet ytterligere våpen, to batonger og en skuddsikker vest merket med «Politi» og riksvåpenet, samt en patron. I tillegg ble det funnet 499 tabletter Rivotril i en veske i kjellerboden.
Til sammen ble det beslaglagt 48 skytevåpen. Av disse var det 17 deaktiverte skytevåpen, mens de øvrige beslag var våpenetterligninger (1), knallvåpen (19), airsoftvåpen (7), luftvåpen (1) og undervisningsvåpen (3). Ingen av de beslaglagte våpnene var kunne avfyre skarp ammunisjon i den tilstand de ble funnet.
Tiltalens post I omfatter 5 våpen og 6 våpendeler. Når det gjelder de øvrige våpnene er disse dels ansett som varig ubrukbare etter våpenloven, og dermed ikke-registreringspliktige. I tillegg omfatter post I våpenetterligninger mm som er unntatt registreringsplikt. Disse våpnene er kun relevant i forhold til spørsmålet om forebyggende inndragning, jf. straffeloven § 70.
Tiltalebeslutningen omfatter videre oppbevaring av to batonger (post II), uhjemlet bruk av riksvåpenet (post III), ulovlig erverv av en patron (post V) samt oppbevaring av legemidler som står på narkotikalisten (post IV).
All rimelig tvil skal komme tiltalte til gode. Rettens bevisvurdering beror på en samlet vurdering av flere momenter som hver for seg kan ha ulik bevisstyrke. Ved vurderingen av om beviskravet er oppfylt kreves det ikke at hvert enkelt moment skal være bevist utover enhver rimelig tvil, så lenge det etter en samlet vurdering av momentene ikke er rimelig tvil om resultatet av bevisvurderingen, jf. Rt-2005-1353 (avsnitt 14). For å domfelle må retten være overbevist om at A har forholdt seg som beskrevet i tiltalebeslutningen, og at de subjektive skyldkravet er oppfylt. Hver tiltalepost skal bedømmes for seg og det er påtalemyndigheten som har bevisbyrden.
Tiltalens post I gjelder grov befatning med skytevåpen etter straffeloven § 191, jf. § 190, jf. våpenloven (1961) § 8 første ledd.
Straffeloven § 190 lyder:
Med bot eller fengsel inntil 2 år straffes den som forsettlig eller grovt uaktsomt, og gjentatt eller på graverende måte, overtrer bestemmelsene om ulovlig innføring, avhendelse, erverv eller besittelse av skytevåpen eller ammunisjon i våpenloven.
Bestemmelsene kom inn i straffeloven ved lov 7. mars 2008 nr. 4 og trådte i kraft 1. oktober 2015 sammen med straffeloven 2005 for øvrig. Tidligere var ulovlig befatning med skytevåpen uttømmende regulert av våpenloven (1961) med tilhørende forskrifter. Formålet med å innta en bestemmelse om dette i straffeloven var å motvirke utbredelsen av ulovlige våpen og begrense muligheten for at slike gjenstander benyttes til straffbare handlinger, jf. Ot.prp.nr.8 (2007–2008) side 225.
traffelovens § 190 viser til handlingsnormene i våpenloven (1961), jf. nedenfor. Våpenloven regulerer dermed fortsatt hva som er å regne som ulovlig innføring, avhendelse, erverv eller besittelse av skytevåpen og ammunisjon. Overtredelse av loven er belagt med straff etter våpenloven § 33:
Den som forsettlig eller grovt uaktsomt overtrer bestemmelser gitt i eller i medhold av denne lov, straffes med bøter eller fengsel i inntil 3 måneder, hvis ikke overtredelsen rammes av et strengere straffebud.
Skyldkravet etter bestemmelsen er forsett eller grov uaktsomhet.
Den ulovlige befatningen med skytevåpen må etter ordlyden i straffeloven § 190 gjelde «ulovlig innføring, avhendelse, erverv eller besittelse» etter våpenloven.
Forsvarer har gjort gjeldende at uttrykket «besittelse» ikke omfatter oppbevaring av våpen som på ervervstidspunktet var lovlig ervervet men hvor tillatelsen til å inneha våpenet senere har falt bort. Forsvarer har vist til at uttrykket «besittelse» kom inn i loven ved lovendring i 2011 og at det fremgår av forarbeidene (Ot.prp.nr.21 (2000–2001)) at lovendringen tar sikte på de tilfellene der det «ulovlig oppbevares våpen uten at våpnene er ervervet i sivilrettslig forstand».
Retten er ikke enig i at uttrykket «besittelse» skal tolkes innskrenkende og være begrenset til disse tilfellene. Retten viser i den forbindelse til uttalelser i Ot.prp.nr.21 (2000–2001) side 6 hvor det fremgår at «justering av straffebestemmelsen i våpenloven § 33 for å klargjøre at også ren besittelse av skytevåpen, uten hensyn til om våpnene er ervervet i sivilrettslig forstand, kan omfattes av den strengere straffebestemmelsen i § 33 første ledd annet punktum, eventuelt som grov overtredelse, jf. annet ledd». Bestemmelsens ordlyd er klar og en innskrenkende fortolkning av denne vil også kunne føre til urimelige resultater.
Overtredelsene må videre være «gjentatt» eller skjedd på en «graverende måte». Dette tilkjennegir at det kun er de mer alvorlige overtredelsene som rammes av bestemmelsen. Det fremgår av forarbeidene at «§190 kun kommer til anvendelse når overtredelsen etter en helhetsvurdering ikke anses som liten», jf. Ot.prp.nr.8 (2007–2008) side 256. Som eksempel på overtredelser som ikke var ment å rammes av straffeloven § 190, er det i Straffelovkommisjonens delutredning VII, NOU 2002:4 punkt 9.7.2 nevnt ulovlig erverv av skytevåpen ved arv og mindre alvorlige formalforbrytelser som skjer i næring.
Grov befatning med skytevåpen er regulert i § 191 som lyder:
Grov ulovlig befatning med skytevåpen, ammunisjon, eksplosiver eller utgangsstoffer for eksplosiver, straffes med bot eller fengsel inntil 6 år.
Ved avgjørelsen av om befatningen er grov, skal det særlig legges vekt på
Det fremgår av forarbeidene (Ot.prp.nr.8 (2007–2008)) at kjerneområdet til bestemmelsen vil være tilfeller av ulovlig befatning med skytevåpen mv. som ledd i organisert kriminalitet eller terrorvirksomhet, men anvendelsesområdet er ikke begrenset til dette.
Lovstrukturen innebærer at ulovlig befatning med skytevåpen er underlagt et sanksjonssystem med tre trinn: Mindre overtredelser er sanksjonert etter henholdsvis våpenloven § 33 med bot eller fengsel i inntil tre måneder. Overtredelser som er gjentatt eller foretatt på graverende måte, faller inn under straffeloven § 190, og straffes med bot eller fengsel i inntil to år. Grov ulovlig befatning med skytevåpen, ammunisjon, eksplosiver mv. rammes av straffeloven § 191, som har en øvre strafferamme på fengsel i seks år.
Denne saken gjelder overtredelse av våpenloven § 8 første ledd som lyder:
Enhver som vil eie eller inneha skytevåpen skal ha tillatelse fra politimesteren (våpenkort).
Det er på det rene at A ikke hadde slik tillatelse på gjerningstidspunktet.
Hva som er å anse som skytevåpen fremgår av lovens § 1:
Med skytevåpen forstås i denne lov:
Et våpen anses ikke som skytevåpen dersom det er gjort varig ubrukbart. Kongen kan likevel gi bestemmelser om krav til registreringsplikt, merking, etterkontroll og krav til inn- og utførsel av skytevåpen som er gjort varig ubrukbare.
I denne saken er det særlig spørsmålet om våpenet er gjort «varig ubrukbart» som er sentralt.
Det følger av våpenforskriften § 1 at
Et skytevåpen anses å være gjort varig ubrukbart (deaktivert) dersom alle vesentlige deler av våpenet er gjort permanent ubrukelig.
Innholdet i kravet til «varig ubrukbart» har endret seg over tid.
Frem til 2009 fremgikk kravene av ulike rundskriv utarbeidet av Justisdepartementet hvor det ble oppstilt et krav om at våpenets vitale deler måtte ødelegges slik at de ikke kunne repareres.
I våpenforskriften av 1. juli 2009 § 1 tredje ledd ble det gitt hjemmel for å fastsette nærmere regler for hvilke krav som skal stilles for at et våpen kan ansees som deaktivert. Slike regler ble gitt av Politidirektoratet i rundskriv RPOD 2009/009 [RPOD-2009-9]​1. Det ble da innført et krav om at det skulle være umulig å demontere våpenet i tillegg til at de vitale deler av våpenet måtte være ødelagt.:
Et våpen anses etter forskriften § 1 annet ledd å være gjort varig ubrukbart (deaktivert) etter våpenloven § 1 annet ledd dersom alle vesentlige deler av våpenet er gjort permanent ubrukelig, og der disse ikke kan fjernes, erstattes eller modifiseres på en måte som vil gjøre det mulig å reaktivere våpenet på noen måte.
I praksis må våpenet være sveiset sammen slik at våpendelen ikke kan adskilles.
Som følge av nye krav fra EU ble rundskrivet oppdatert i 2016, jf. RPOD-2009-9-2016 punkt 2.2.
Frem til 1. oktober 2020 ble deaktivering av skytevåpen foretatt av godkjent tilvirker eller børsemaker som sendte melding om deaktivering til politiet. Politiet la denne meldingen uprøvd til grunn for registrering av våpenet som deaktivert i Nasjonalt våpenregister. Fra 1. oktober 2020 ble det innført et krav om at deaktiveringen skulle kontrolleres av politiet.
Den 1. oktober 2020 ble EUs retningslinjer for deaktivering av våpen innført i Norge ved endring av våpenforskriften § 1.
(...) Deaktiveringen kan foretas av godkjent tilvirker eller børsemaker og skal etterkontrolleres av politiet. Når etterkontroll er gjennomført og godkjent, skal politiet merke våpenet, utferdige attest for deaktiveringen og registrere våpenet som lovlig deaktivert. Kravet til etterkontroll av deaktiverte skytevåpen gjelder ikke for deaktiverte skytevåpen som er kontrollert og godkjent av utenlandsk kontrollinstans i samsvar med regler fastsatt av Politidirektoratet. Politidirektoratet fastsetter nærmere regler for hvilke krav som skal stilles for at våpenet er deaktivert, og for gjennomføring av etterkontroll, merking, attestasjon og registrering av deaktiverte skytevåpen.
Skytevåpen som før forskriftens ikrafttredelse er lovlig deaktivert etter tidligere krav, skal fortsatt anses som deaktivert etter tredje ledd, med mindre skytevåpenet skifter eier eller føres ut av norsk tollområde.
Disse reglene innebar blant annet at våpen som deaktiveres skal godkjennes av politiet (Kripos). Det følger også av disse reglene at våpen som er lovlig deaktivert etter reglene som gjaldt før 1. oktober 2020 fortsatt skal anses som deaktivert med mindre våpenet skifter eier.
A har forklart at hans interesse for våpen startet tidlig og at han har samlet på våpen siden han var barn. Hans interesse for skyting startet i 12 års alderen og han brukte sparepengene sine på å kjøpe våpenkopier for å samle. Da han var 15-16 år gammel meldte han seg inn i [sportsskytterlag] og han kjøpte sitt første skytevåpen da han fylte 18 år. A har videre forklart at han i en periode drev med praktisk skyting (dynamisk sportsskyting) og at han i denne perioden anskaffet han flere våpen som han hadde våpenkort for. Han ble også i november 1998 registrert som samler innenfor samlerområde «Våpen brukt av det Norske forsvar frem til i dag». Frem til våren 2007 hadde A våpenkort for en rekke våpen.
A har til tross for dette forklart at han ikke har noen særskilt kunnskap om våpen og at han ikke vet hvordan et våpen settes sammen eller demonteres. Han har heller aldri åpnet et våpen for å undersøke dette innvendig. Han viser til at de våpnene han eier kun brukes som rekvisitter i artistvirksomheten, og at det derfor ikke behov for å ta våpenet fra hverandre for vedlikehold og pussing.
Våren 2007 leverte A inn våpenkortet frivillig. Den 18. juni 2007 fattet politiet vedtak om tilbakekall av våpenkort. Bakgrunnen for dette var en hendelse som fant sted 6. mai 2007. Om denne hendelsen har A i hovedtrekk forklart at han kontaktet politiet fordi han mente det var uvedkommende innen i leiligheten hans. For å skremme inntrengerne tok han frem et våpen han hadde tilgjengelig og skjøt han mot dusjkabinettet slik at dette knuste. Da politiet kom til stedet ble leiligheten ransaket og politiet tok beslag i om lag 25 våpen. Han innleverte deretter våpenkortet. Som en følge av hendelsen ble han ilagt et forelegg på 10 000 kroner. Hendelsen fikk stor oppmerksomhet i media og han fikk tilnavnet «[kallenavn]». A har forklart at han syntes dette var vanskelig og stigmatiserende. Etterhvert begynte han imidlertid å spille på hendelsen i sine sketsjer ved å lage ulike parodier av «[kallenavn]».
A forklarte videre at om lag halvparten av de beslaglagte våpnene ble solgt og at de resterende ble overdratt til [våpenimportfirma] for deaktivering. A har fremlagt en rekke meldinger om plombering fra dette selskapet, og retten legger til grunn at flere av disse meldingene førte til at politiet registrerte flere av våpnene som deaktivert i Nasjonalt våpenregister. Våpnene ble senere tilbakelevert til A. Flere av våpnene som ble beslaglagt i denne saken er de samme våpnene som ble tatt i beslag i 2007. Dette gjelder fire av våpnene som er omfattet av tiltalens post I.
A har forklart at våpnene og gjenstandene som ble funnet under ransakingen ble benyttet som rekvisitter i sketsjer og musikkvideoer. For å underbygge dette har det under hovedforhandlingen blitt fremvist en rekke musikkvideoer og videosketsjer. A har forklart at han blant annet på oppdrag fra politiet laget en rekke sketsjer med parodier av politiet. Hans favoritt var å imitere B og da B fylt 60 år ble A av politiet bedt om å lage en videohilsen til ham. I den forbindelse laget A blant annet en imitasjon av C, som ble fremvist under hovedforhandlingen, hvor A var iført skuddsikker vest som er omfattet av tiltalens post III.
A har videre forklart at alle våpnene og våpendelene som ble tatt i beslag i denne saken er eid av hans produksjonsselskap [produksjonsselskap]. Selskapet er ikke registrert i det nasjonale våpenregisteret. Han forklarte at han ikke hadde oversikt over hvor mange våpen han hadde, men at alle våpnene var plombert eller våpenetterligninger. Dette gjaldt blant annet de våpnene som ble tilbakelevert etter beslaget i 2007. Han anslår at disse våpnene ble kjøpt i 1995-1996. I tillegg har han kjøpt plomberte våpen lovlig i butikk, og at de fleste av disse ble kjøpt før 2011. A har videre forklart at det var nødvendig å ha så mange like våpen for å kunne lage større produksjoner. Han har blant annet vist til musikkvideoen «[musikkvideo1]» som viser en tropp med soldater med våpen. A var heller ikke kjent med lovendringen i 2011 hvor våpendeler som låskasse ble registreringspliktige.
I følge A er det produksjonsselskapet som eier leiligheten på [adresse2] og kjellerboden som ble ransaket fungerte som lager. Her oppbevarte han kostymer og andre rekvisitter, herunder våpen, som han benyttet i artistvirksomheten sin. Han hadde ingen plan for hvilke våpen som ble plassert i våpenskapet i kjellerboden og hvilke som ble oppbevart andre steder.
Under ransakingen ble det funnet våpen dels inne i leiligheten og dels i kjellerboden.
Retten legger i hovedsak As forklaring til oppbevaring og bruk av våpen til grunn ved bevisvurderingen. Når det gjelder As forklaring om hvilken kunnskap han har om hvordan et våpen fungerer, mener retten at hans langvarige interesse og bruk av våpen tilsier at han har en større kunnskap om hvordan et våpen sammensettes, demonteres og vedlikeholdes enn det han ga uttrykk for under sin forklaring. Retten viser i den forbindelse til at A også har avtjent alminnelig verneplikt og har bekreftet at han fikk opplæring i bruk av våpen. I tillegg viser retten til at A etter beslaget i 2007 etterlyste flere våpendeler og utstyr som manglet da våpnene ble utlevert til [våpenimportfirma].
Tiltalens post I omfatter følgende våpen:
I tillegg omfatter tiltalens post I følgende gjenstander/våpendeler:
Ved oppstart av hovedforhandlingen opplyste aktor at våpendelene /gjenstandene skal nedsubsumeres til overtredelse av våpenloven.
Tiltalens post I omfatter 5 våpen, hvorav 4 av disse ble tatt i beslag av politiet etter hendelsen i mai 2007. Dette gjelder:
Felles for disse våpnene er at de ble overdratt til [våpenimportfirma] for å bli deaktivert og senere tilbakelevert til A.
Undersøkelser foretatt av Kripos viser at det er utført tiltak for å deaktivere alle disse våpnene, men at de utførte tiltak ikke er tilstrekkelige for at våpenet skal anses som «varig ubrukbart» etter dagens regelverk. Sakkyndig vitne Øyvind Strand fra Kripos redegjorde under hovedforhandlingen om hvilke tiltak som var utført på det enkelte våpen og hva som skal til for å gjøre våpenet funksjonsdyktig igjen. Retten har ved gjennomgangen av de enkelte våpen lagt Stands forklaring til grunn ved bevisvurderingen.
Beslag KB2 er et Hecker & Koch G3 automatgevær som ble funnet i våpenskap i kjellerboden. Våpenet kan fungere både halv- og helautomatisk, men var ikke funksjonsdyktig i den stand det ble funnet. I følge Strand er kammeret fylt med sveis som kan fjernes og sluttstykkehodet er bare delvis ødelagt ved skråskjæring. Støtbunnen er fortsatt intakt og pipen er ikke festet til låskassen slik at våpenet kan demonteres. Etter Stands oppfatning er det ikke enkelt, men mulig, å bytte pipe og tennstempel slik at våpenet blir funksjonsdyktig.
Beslag KB4 er halvautomatiske geværer av typen Colt modell AR-15 A2. Også dette våpenet ble funnet i våpenskap i kjellerboden og det er foretatt deaktiveringstiltak på våpenet ved at kammeret er fylt med sveis og sluttstykkehodet er delvis skråskjært. Pipen er ikke festet til låskassen og underrammen, som i seg selv er en registreringspliktig våpendel, er intakt. Ifølge Strand er det relativt enkelt å gjøre dette våpenet funksjonsdyktig. Dette er også et modulært våpen som innebærer at våpendeler fra flere produsenter kan benyttes.
Når det gjelder beslag 33 g 34, som er halvautomatiske pistoler kaliber 9 mm, er alle de vitale deler ødelagt, men våpnene kan fortsatt demonteres slik at delene kan erstattes med brukbare deler. Om beslag 33 har Strand forklart at selv om pipe og støtbunn er fjernet er rammestykket på våpenet komplett og funksjonsdyktig og anses som en registreringspliktig våpendel. Våpenet i beslag 34 er etter Kripos oppfatning ikke deaktivert i henhold til regelverket fordi pipen bare er fylt og ikke gjennomboret. Våpenet kan også adskilles sin helhet og ødelagte deler kan byttes ut.
To av våpnene (beslag 33 og 34) er registrert som deaktivert i Nasjonal våpenregister. Når det gjelder KB2 er det i saken fremlagt en melding om plombering fra [virksomhet] datert 27. august 2007, men våpenet er ikke registrert som deaktivert i våpenregisteret. I følge Øyvind Strand hendte det at meldinger om deaktivering i denne perioden ved en feil ikke ble registrert i våpenregisteret.
Når det gjelder KB4 er det på det rene at også dette våpenet var en del av beslaget fra 2007. Det vises til fremlagt oversikt over beslag fra 2007 løpenummer 17. Det er ikke fremlagt noen melding om deaktivering for dette våpenet, men retten legger til grunn at også dette våpenet ble utlevert fra beslaget for å bli deaktivert og senere tilbakelevert til A.
Retten har kommet til at disse våpnene ikke er gjort varig ubrukbart etter våpenloven § 1 annet ledd og at oppbevaring av dette innebærer en overtredelse av de objektive vilkårene i bestemmelsen.
etten har imidlertid kommet til at A ikke har opptrådt forsettlig eller grovt uaktsomt ved å oppbevare disse våpnene. Retten har ved vurderingen lagt vekt på at våpnene utlevert av politiet og sendt til deaktivering hos børsemaker. På dette tidspunktet var det ikke et krav om etterkontroll av politiet om de tiltak som var gjennomført med våpenet var tilstrekkelige, og politiet la melding fra børsemaker til utprøvd til grunn. På bakgrunn av melding om plombering fra børsemaker har to av våpnene faktisk blitt registrert som deaktivert i våpenregisteret.
At A på lik linje som politiet la til grunn at våpnene var lovlig deaktivert er etter rettens syn forståelig. Det er ingen holdepunkter i bevisførselen for at A senere forsto eller burde ha forstått at de deaktiveringstiltakene som var utført på disse våpnene ikke var tilstrekkelige. Retten har etter dette kommet til at oppbevaring av disse våpnene ikke skal inngå i domfellelsen etter tiltalens post I.
Beslag 32 er et halvautomatisk gevær, kaliber 223 med ukjent fabrikat. Våpenet mangler sluttstykke og sluttstykkebærer og var ikke funksjonsdyktig slik det ble funnet på en hylle innerst i kjellerboden. Retten legger etter bevisførselen til grunn at det ikke er utført noen deaktiveringstiltak på våpenet. Øyvind Strand forklarte at våpenet vil være funksjonsdyktig ved å sette inn et nytt sluttstykke. Sluttstykke var på beslagstidspunktet en ikke registreringspliktig våpendel som var enkel å få tak i.
I følge Strand er umerkede våpen er ikke lovlig omsatt i Norge. Strand forklarte videre at underrammen fremstår som noe amatørmessig utført og at slike halvfabrikata («80 % lower») ble lovlig omsatt i USA. Etter dagens regelverk er dette å anse som et registreringspliktig våpen.
Forsvarer er enig i at dette i utgangspunktet er å anse som et registreringspliktig våpen.
A har forklart at han har flere våpen av denne typen og at han ikke kjenner til dette våpenet spesielt. Denne typen våpen ble brukt under innspillingen av musikkvideoen «[musikkvideo1]» og våpenet ble funnet innerst i kjellerboden under et elghode. Dette kan tyde på at han hadde dette da han flyttet inn i leiligheten. Han har videre forklart at baksiktet på våpenet er av en nyere type enn de baksiktene han hadde. Under innspillingen av musikkvideoen i USA hadde instruktørene som deltok i videoen slike sikter. Det er derfor mulig at våpenet har blitt forvekslet under denne innspillingen. Retten mener at det er lite sannsynlig at våpenet har blitt forvekslet under en innspilling uten at denne senere har blitt etterlyst. Retten viser til at det er tale om kostbare gjenstander som det kreves tillatelse til å inneha.
Etter rettens syn er det ikke tilstrekkelige holdepunkter i bevisførselen for at A var klar over eller holdt det for overveiende sannsynlig at han hadde dette våpenet i kjellerboden. Det er dermed ikke tilstrekkelig bevist at han handlet forsettlig. Retten mener imidlertid at hans totale mangel på oversikt over hvilke våpen han til enhver tid oppbevarte innebærer at han må anses å ha handlet grovt uaktsomt. Det er her tale om et halvautomatisk gevær som var fullt ut funksjonsdyktig ved innsetting av et nytt sluttstykke som på beslagstidspunktet lovlig kunne kjøpes uten tillatelse. Etter rettens syn representerer en slik manglende oversikt og oppbevaring av gjenstander med et stort skadepotensiale et markant avvik fra hva som anses som forsvarlig opptreden. Retten har derfor kommet til at A har handlet kvalifisert klanderverdig, jf. Rt-1989-1318, og at han skal dømmes for grov uaktsom besittelse av dette våpenet.
Spørsmålet er etter dette om besittelsen av dette våpenet i tillegg innebærer en overtredelse av straffelovens § 191 jf. § 190.
Som det fremgå ovenfor er det et vilkår for anvendelsen av straffeloven § 190 at overtredelsen av våpenloven må være «gjentatt» eller skjedd på en «graverende måte». A ble etter hendelsen i mai 2007 ilagt et forelegg på 10 000 kroner for overtredelse av våpenloven. Han ble også i 14. september 2010 ilagt et forelegg på 20 000 kroner for oppbevaring av en maskinpistol Stengun med ammunisjon uten tillatelse fra politimesteren. Etter rettens syn foreligger det derfor gjentatte overtredelser av våpenloven og den aktuelle overtredelsen kan ikke anses som liten, jf. ovenfor Retten har derfor kommet til at besittelsen av et halvautomatisk gevær kaliber 223 modell AR-15 av ukjent fabrikat innebærer en overtredelse av straffeloven § 190.
Tiltalens post I gjelder grov befatning med skytevåpen, jf. § 191. Retten har ovenfor redegjort nærmere for innholdet av denne bestemmelsen. Etter rettens syn kommer bestemmelsen ikke til anvendelse på dette forholdet. Retten har ved vurderingen lagt vekt på at kjerneområdet for bestemmelsen er organisert kriminalitet eller terrorvirksomhet, men at anvendelsesområdet ikke er begrenset til dette. Utenfor dette kjerneområdet kan § 191 blant annet komme til anvendelse hvor forholdet av «andre grunner er særlig farlig eller samfunnsskadelig». Retten antar at det her særlig tas sikte på større mengder våpen eller en bruk som anses som særlig farlig. I dette tilfellet er det tale om oppbevaring av ett våpen som ikke vare brukbart da det ble funnet og det er ikke bestridt at våpenet ble benyttet som en rekvisitt i As artistvirksomhet. Etter rettens syn faller oppbevaring av dette våpenet klart utenfor anvendelsesområdet til straffeloven § 191.
Retten har etter dette kommet til at A skal dømmes for overtredelse av straffeloven § 190 for ulovlig oppbevaring av ett våpen.
Tiltalens post I omfatter videre følgende våpendeler:
Det er enighet om at straffeloven § 191 jf. § 190 ikke omfatter våpendeler og aktor har derfor nedsubsumert tiltalen til overtredelse av våpenloven § 33, jf. § 7 første ledd, for våpendelene som er omfattet av post I.
Våpenloven § 7 første ledd lyder:
Den som vil kjøpe eller på annen måte erverve skytevåpen eller våpendeler, må ha tillatelse fra politimesteren
Grunnlaget i tiltalens post I gjelder «besittelse», jf. «hadde han», og ikke kjøp eller erverv av våpendelene. Forsvarer har gjort gjeldende at våpenloven § 7 første ledd kun omfatter «kjøp eller annet erverv» og ikke alternativet «besittelse».
Retten er enig i at alternativet «besittelse» ikke er oppregnet i bestemmelsen og at ren oppbevaring ikke rammes av våpenloven § 7 første ledd.
Retten er videre enig med forsvarer i at retten ikke har anledning til å gå ut over «det forhold tiltalen gjelder» jf. straffeprosessloven § 38. Forsvarer har vist til en avgjørelse i LB-2019-61527 som gjaldt spørsmålet om oppbevaring versus erverv av våpen etter heleribestemmelsen i straffeloven § 332. Lagmannsretten uttaler i den forbindelse:
Når det gjelder endringer i faktum som medfører en endret lovanvendelse, «foreligger [det] et annet forhold dersom dommen må begrunnes i omstendigheter som har inntrådt på et annet tidspunkt enn det tiltalebeslutningen fokuserer på», se Matningsdal, «Forholdet mellom tiltalebeslutning og dom», Jussens Venner 2002, side 89-132 (på side 94). Dette vil for eksempel være tilfelle dersom den handlingen som er beskrevet i tiltalebeslutningen ikke rammes av den aktuelle bestemmelsen, og en domfellelse må begrunnes i omstendigheter som har inntrådt på et annet tidspunkt enn det tiltalebeslutningen fokuserer på.
Den faktiske beskrivelsen i tiltalen post IV a fokuserer ikke på ervervene av våpen – tiltalen beskriver utelukkende den straffbare handlingen på et annet og senere tidspunkt i hendelsesforløpet, med andre ord oppbevaringen av våpnene på beslagstidspunktet den 2. april 2016. (...) Som nevnt over rammes ikke den senere oppbevaringen av heleribestemmelsen. Siden en eventuell domfellelse for heleri må begrunnes i kjøp som har inntrådt på tidligere tidspunkter enn den oppbevaringen tiltalebeslutningen fokuserer på, er retten forhindret fra å pådømme kjøpene som heleri. (...)
Retten kan etter dette ikke pådømme forholdet etter våpenloven § 7 første ledd.
Retten bemerker imidlertid at de aktuelle våpendelene ble funnet på ulike våpen hvor de øvrige vitale våpendelene som pipe, overramme og sluttstykke var deaktivert i henhold til gjeldende regelverk, og at våpnene ikke var brukbare i den stand de ble funnet. Underrammen og rammestykket på våpnene ble gjort til en registreringspliktig våpendel ved innføring av våpenforskriften § 4a i 2011. Før dette tidspunktet var erverv av slike våpendeler ikke omfattet av regelverket, jf. RPOD-2009-009 punkt 2.3. Det fremgår videre av bevisførselen at flere av de våpendelene som er omfattet av post I er stemplet med godkjenningsmerke fra «The London Proof House» i 2009 og det legges til grunn at i hvert fall disse delene ble ervervet før forskriftsendringen i 2011. Flere av våpendelene ville også av dette grunn falt utenfor kravet om registreringsplikt.
Retten har etter dette kommet til at vilkårene for straff etter våpenloven § 33 jf. § 7 første ledd ikke er oppfylt for de aktuelle våpendelene, og disse inngår ikke i domfellelsen etter tiltalens post I.
Tiltalens post II gjelder oppbevaring av en teleskopbatong og en langkøllebatong uten aktverdig formål, jf. våpenloven § 33 (1), jf. våpenforskriften (FOR-2009-06-25-904) § 9.
Våpenforskriften § 9 lyder:
Det er forbudt å erverve, eie eller inneha elektrosjokkvåpen, pepperspray og andre selvforsvarsmidler med tilsvarende virkning, springkniver, batangakniver, stiletter, slåsshansker, batonger, karatepinner, kastestjerner, blåserør for utskyting av piler eller andre gjenstander, spretterter eller andre tilsvarende særlig farlige gjenstander uten aktverdig formål og som fremstår som voldsprodukter.
Etter bestemmelsens fjerde ledd kan Politimesteren dispensere fra forbudet i første ledd dersom det foreligger særlige grunner.
Det er på det rene at politiet fant de to batongene i As kjellerbod under ransakingen 20. februar 2020. Det er videre på det rene at batonger er omfattet av bestemmelsen og det foreligger ikke dispensasjon fra Politimesteren etter fjerde ledd for å inneha batongene.
Retten legger etter bevisførselen til grunn at batongene ble benyttet som en del av et kostyme som politi og oppbevart i kjellerboden sammen med andre rekvisitter. Retten har ved vurderingen lagt vekt på As forklaring samt fremlagte bilder, musikkvideoen «[musikkvideo2]» samt erklæring fra D. Det er ikke holdepunkter i bevisførselen for at batongene har vært benyttet til andre formål.
A har forklart at han var svært opptatt av at kostymene skulle se ekte ut og at dette var standard utstyr på politiuniformen til LAPD. Det ble også bekreftet av politibetjent Martin Braarud Næss at batonger som ble beslaglagt er standard utrustning for politiuniform. Han forklarte også at batongene benyttes av politiet til selvforsvar og som slagvåpen.
Forsvarer har anført at batongene tilhører [produksjonsselskap] og at det ikke er A som privatperson som innehar disse. Det har vært begrenset bevisførsel om eierskapet til våpnene og leiligheten. [produksjonsselskap] er imidlertid et selskap heleid av A og må i denne sammenheng identifiseres med ham.
Forsvarer har videre anført at A under enhver omstendighet har et aktverdig formål med å oppbevare batongene da disse kun er brukt i hans artistvirksomhet.
At det er gjenstanden og ikke formålet med besittelsen som må være uten aktverdig formål fremgår av blant annet av LB-2017-24663:
(...) Det må være tale om en særlig farlig gjenstand, som er uten aktverdig formål, og som framstår som et voldsprodukt. At det er gjenstanden snarere enn eierskapet m.v. som må være uten aktverdig formål, framgår av bestemmelsens oppbygning. Dette hadde vært annerledes dersom ordlyden eksempelvis hadde vært «forbudt uten aktverdig formål å erverve ... andre tilsvarende særlig farlige gjenstander som framstår som voldsprodukter». Det tilføyes at i bestemmelsen om forbud mot bæring av kniv på offentlig sted, jf. straffeloven (1902) § 352 a jf. straffeloven (2005) § 189, er «aktverdig formål» knyttet til bruken av kniven, ikke kniven som sådan
Det følger videre av avgjørelsen:
At en særlig farlig gjenstand framstår som et voldsprodukt, er etter ordlyden imidlertid ikke nok til at den rammes av forbudet. Den må også være «uten aktverdig formål». Som nevnt er det altså gjenstanden som sådan som må være uten aktverdig formål, ikke importørens eller innehaverens ønskede bruk. Lagmannsretten legger til grunn at gjenstander uten aktverdig formål er gjenstander uten et reelt, fornuftig formål innen arbeid, friluftsliv eller andre legale bruksområder. (...)
Det er i avgjørelsen også vist til Politidirektoratets rundskriv (RPOD-2009-9) side 11 og 14 hvor det fremgår:
Forbudet [i våpenforskriften § 9] mot særlig farlige gjenstander som ikke anses å ha noe aktverdig formål og som fremstår som voldsprodukter, er ny. Dette er en gjeninnføring av forbudet som var inntatt i den tidligere forskrift om forbud mot voldsprodukter. Med voldsprodukt menes et produkt som er utformet eller kan omformes slik at det kan brukes i voldelig sammenheng og lett medføre helseskade. Produktet har primært ikke noe legalt praktisk formål. Bakgrunnen for forbudet er at disse redskapene ikke dekker noe legitimt behov, samtidig som det er på det rene at de ikke sjelden blir benyttet i forbindelse med straffbare handlinger
...
Politidirektoratet antar at kniver og andre skarpe gjenstander som primært er produsert for å være kampvåpen og som ikke synes å ha noe fornuftig bruk til jakt og fritidsaktiviteter, vil være forbudt i medhold av bestemmelsen
Tilsvarende tolkning følger av LA-2013-200381.
Etter rettens syn har ikke betongene som gjenstand noe aktverdig formål utover å være slagvåpen og må således karakteriseres som et voldsprodukt uten aktverdig formål.
Det er dermed forbudt etter våpenforskriften å inneha slike batonger uavhengig av innehavers bruk. A var videre klar over at han oppbevarte batongene og kravet til forsett er dermed oppfylt.
Tiltalte skal etter dette dømmes for overtredelse av våpenloven § 33 første ledd første punktum, jf. § 31 første ledd, jf. våpenforskriften § 9.
Tiltalens post III gjelder overtredelse av straffeloven § 165 bokstav b) som Bokstav b) oppstiller et alminnelig forbud mot uhjemlet bruk av offentlige emblemer, herunder riksvåpenet. Med uhjemlet bruk menes bruk uten at det foreligger tillatelse. Slik tillatelse gis av Utenriksdepartementet, jf. kgl. res. 20. mai 1927, og det er på det rene at det ikke foreligger noen tillatelse i denne saken.
Under ransakingen ble det funnet en skuddsikker vest som var påført riksvåpenet som en del av et politiemblem. Vesten ble funnet i tiltaltes kjellerbod under ransaking 20. februar 2020. Sammen med vesten ble det også funnet en vernehjelm/skuddsikker hjelm og 2 samuraisverd.
A har forklart at vesten kun har vært benyttet som en del av et kostyme og at han blant annet brukte denne blant annet i forbindelse med en rekke sketsjer og show for og om politiet, videosketsjer laget til Bs 60-årsdag og til [TV-program]. Deler av dette materialet er fremvist under hovedforhandlingen. Det er ikke holdepunkter i bevisførselen for at A på det aktuelle tidspunktet benyttet vesten denne utenfor disse tilfellene.
Retten har kommet til at A skal frifinnes for tiltalens post III.
Retten viser for det første til at det i grunnlaget for tiltalens post III er det angitt at tiltalte «hadde» en skuddsikker vest merket POLITI og riksvåpenet. Straffebudet rammer «uhjemlet bruk» og ikke oppbevaring. Forholdet faller alene av denne grunn utenfor straffebudet.
Retten har videre kommet til at bruk av vesten påført riksvåpenet ikke er i strid med straffeloven § 135. Retten viser i den forbindelse til HR-2018-00871-A som gjaldt en person som hadde lagt ut et profilbilde på Facebook av seg selv iført politilue. Vedkommende ble domfelt for uhjemlet bruk av uniform etter straffeloven § 165 bokstav a). Høyesterett uttalte i den forbindelse:
«... Tilleggskravet om at handlingen må være egnet til å skape uleilighet for eller svekke tilliten til vedkommende offentlige myndighet er nytt, se kommisjonens forslag i delutredning VII side 294-295. Det skal ikke mye til før kravet er oppfylt, og vilkåret kan ses som en presisering av den tidligere rettsstridsreservasjonen i § 328 første ledd nr. 2. Å opptre i politiuniform på en privat og lukket karnevalsfest må passere, men om man ved festens avslutning begynner å dirigere trafikken utenfor festlokalet, er den objektive grensen for det straffbare passert. Uniformsbruk mv. på en offentlig scene som ledd i en teaterforestilling o.l. vil heller ikke bli rammet av bestemmelsen.»
Om overtredelse av straffeloven § 165 bokstav b) uttaler Høyesterett (avsnitt 28):
I fronten av politiluen står politiets merke med riksvåpenet. Det er derfor klart at A også har overtrådt det objektive gjerningsinnholdet i bokstav b. Jeg tilføyer at rettstridsreservasjonen tilsier at det i utgangspunktet er naturlig å innfortolke de samme begrensninger i straffansvaret som gjelder etter bokstav a. (...)
Retten legger etter dette til grunn at bruk av riksvåpenet i revy- og teaterforestillinger, heller ikke rammes av bestemmelsen i bokstav b). Kjernen i det straffverdige er at omgivelsene blir villedet. Under hovedforhandlingen ble det fremvist flere videosketsjer hvor vesten har blitt benyttet. As fremtoning i videosketsjene etterlater ingen tvil om det dette er en satirisk ytring og ikke et forsøk på å villede publikum. Etter rettens syn foreligger det ingen forvekslingsfare ved bruk av riksvåpenet i sketsjer mv og A skal frifinnes for denne posten i tiltalen.
Under ransakingen 19. februar 2020 ble det funnet til sammen 341 tabletter Diazapam Bluefish 5 mg. Tablettene ble dels funnet i en pose på stuebordet og dels i en jakke på terrassen. A har forklart at han hadde fått tablettene utskrevet av lege og at han på dette tidspunktet brukte disse tablettene daglig. Som en følge av krangelen han hadde med sin forlovede hadde han samlet sammen tingene sine, herunder medisinen sin, for å dra på hotell. Dette var bakgrunnen for at tablettene lå i en pose på stuebordet. Når det gjelder mengden tabletter har A forklart at han i lange perioder oppholdt seg i utlandet og at legene derfor hadde utskrevet medikamenter for flere måneders bruk.
Aktor har pekt på regelverket for utlevering av legemidler samt utførsel/innførsel av legemidler til eget bruk tilsier at A ikke har fått utskrevet denne mengden legemidler. Retten er enig i at dette regelverket som utgangspunkt kan innebære begrensinger for hvor mye en lege vil foreskrive av et legemiddel og hvor mye A hadde adgang til å ta med seg til og fra utlandet.
Retten har imidlertid kommet til at As forklaring om lovlig tilgang til medisinene ikke kan utelukkes. Det er i saken fremlagt flere erklæringer fra flere leger i perioden november 2015 til mai 2022 som alle bekrefter at A har fått foreskrevet valium. Av erklæring fra Dr. E (udatert, men antatt skrevet høsten 2017) bekreftes det at hun har utskrevet 360 tabletter Valium 5 mg som skal dekke 3 måneders bruk. Tilsvarende fremgår av erklæring fra Dr. F (udatert) som også bekrefter utskrivelse av blant annet Valium for 3 måneders bruk i forbindelse med at A skulle oppholde seg i USA over en lengere periode. Retten viser også til erklæringer fra Dr. G og Dr. H. Det er på denne bakgrunn ikke tilstrekkelig bevist at A ikke har hatt lovlig tilgang til medisinene og han skal frifinnes for denne posten.
Under ransakingen 20. februar 2020 ble det funnet 499 tabletter Rivotril 2 mg i kjellerboden. Tablettene lå i 5 pilleglass á 100 tabletter, hvorav ett pilleglass var åpnet og manglet en tablett. De øvrige pilleglassene var uåpnet. Pilleglassene ble funnet i en militærveske som fremstår som en veske med førstehjelpsutstyr. Vesken lå i en stor plastbag merket Clas Ohlson sammen med annet militærutstyr.
A har forklart at han ikke kan huske å ha brukt disse tablettene og vet ikke hvor disse kommer fra. Han forklarte at alt han har oppbevart av tabletter har vært utskrevet av lege. Det hendte også at han fikk utskrevet flere typer alternative medikamenter som han kunne prøve ut ved behov, og at disse tablettene mest sannsynlig var noe han hadde fått fra legen for utprøving. Det at det kun er tatt en tablett fra ett pilleglass tyder ifølge A på at han har prøvd disse uten at de hadde effekt.
A har videre forklart at han verken kjenner til militærvesken eller plastbagen som tablettene lå i. I følge hans forklaring var det produksjonsassistenten hans som håndterte rekvisittene i boden. Assistenten hentet ut nødvendig utstyr til de ulike produksjonene og satte tingene på plass etter bruk, og at det forekom at det skjedde forbyttinger med andre gjenstander under en produksjon. Etter rettens syn fremstår denne delen av As forklaring som tilpasset bevisene i saken og retten ser bort fra denne.
A har fremlagt en erklæring fra Dr. G datert 24. mai 2022 hvor det fremgår at G har foreskrevet en rekke medikamenter, herunder Rivotril, «i varierende mengder i perioden 2015 til 2018». Retten legger til grunn at A i denne perioden har fått utskrevet Rivotril av lege.
Basert på bilder fremlagt i saken legger retten til grunn at tablettene ble funnet i originalinnpakning hvor fire av glassene var uåpnet. Det er enighet om at pillene er produsert for det ungarske marked med en holdbarhetsdato til 04 2020. Seniorrådgiver i Statens legemiddelverk, Anne Cathrine Vestrheim, har forklart at vanlig holdbarhet for legemidler er fra 2 til 5 år og retten legger til grunn at Rivotril-tablettene er produsert innenfor den perioden som er angitt i erklæringen fra G.
Når retten likevel har kommet til at de aktuelle tablettene ikke kan være foreskrevet av lege er det i hovedsak på grunn av mengden tabletter som ble funnet. Etter rettens syn er det helt usannsynlig at en lege har utskrevet 500 tabletter Rivotril for utprøving på egenhånd i utlandet slik A har forklart. Utprøving av slike medikamenter skal være nøye overvåket av lege med justering av doser mv etter hvilken effekt legemiddelet har på den enkelte.
Retten viser i den forbindelse til uttalelser fra sakkyndig for Høyesterett om medikamentet Rivotril gjengitt i Rt-2012-1297:
«Benzodiazepiner har angstdempende, beroligende, muskelavslappende, søvnfremkallende og krampestillende egenskaper, og brukes ved angst og uro, muskelspasmer, søvnvansker og epilepsi/krampeanfall. Bruk av disse legemidlene kan føre til bivirkninger som søvnighet, forvirring, nedsatt koordinasjonsevne, nedsatt hukommelse og svekket læring. Gjentatt bruk av benzodiazepiner fører til tilvenning. Alle midlene i denne gruppen, spesielt de som absorberes raskt og fordeles hurtig til hjernen, kan gi ruseffekter og er avhengighetsskapende. Benzodiazepiner som utleveres ved norske apotek er alle emballasjemerket med rød varseltrekant, og tilhører reseptgruppe B (...).
(...)
«Klonazepam anvendes gjerne ved forebygging av epilepsi, som er den eneste godkjente indikasjon i Norge. Medikamentet forskrives likevel ved enkelte psykiske lidelser. Ved norske apotek selges klonazepam med tablettstyrke 0,5 og 2 milligram. Når en begynner å bruke medikamentet, skal laveste tablettstyrke (0,5 milligram) benyttes som enkeltdose, ev. kun 0,25 milligram, som ved behov kan gjentas inntil tre ganger daglig. Ved vedlikeholdsbehandling skal dosen tilpasses individuelt. Vanlig døgndose til behandling av epilepsi er inntil 4-8 milligram hos voksne, men i spesielt behandlingskrevende tilfeller kan den økes opptil 15 milligram (Felleskatalogen). Inntak av 20-30 milligram klonazepam kan gi forgiftning.
Tilgjengelige tablettstyrker av klonazepam på markedet er tilpasset behandling av epilepsi, som er den eneste godkjente indikasjonen for bruk av klonazepam i Norge. Behandling av epilepsi krever meget høy dosering av benzodiazepiner, langt utover det som brukes til behandling av angst, som er den vanligste indikasjon for bruk av benzodiazepiner som gruppe. En tablettstyrke på 2 milligram vil derfor være en høy tablettstyrke sammenlignet med tablettstyrke for andre benzodiazepiner. Til sammenligning er den høyeste tablettstyrke for diazepam 5 milligram, mens den høyeste tablett styrke for klonazepam, 2 milligram, tilsvarer anslagsvis 20 til 40 milligram diazepam (1,2). Den høye tablettstyrken for klonazepam, 2 milligram, øker risikoen for overdosering, særlig dersom stoffet kombineres med andre dempende stoffer som for eksempel heroin, alkohol eller GHB».
Retten ser derfor helt bort fra at A kan ha fått foreskrevet Rivotril i den mengden som er funnet under ransakingen.
Retten har også kommet til at A var klar over eller holdt det for overveiende sannsynlig at han oppbevarte tablettene. A har gjennom mange år brukt ulike typer medikamenter blant annet for angst og andre psykiske lidelser. Det fremgår av overnevnte avgjørelse at Rivotril også benyttes ved enkelte psykiske lidelser. Det fremstår som lite sannsynlig at A ikke var klar over hvilke tabletter han brukte og retten fester ikke lit til at han ikke var kjent med at han oppbevarte tablettene. Retten har etter dette kommet til at A skal dømmes for oppbevaring av 499 tabletter Rivotril.
Under ransakingen 20. februar 2020 ble det funnet en skarp patron typen Luger 9 mm i safe i kjellerbod og tiltalens post V gjelder erverv av denne patronen uten tillatelse i tiden forut for ransakingen 20. februar 2020.
Det følger av våpenloven (1961) § 13 første ledd at kjøp eller annet erverv av ammunisjon krever tillatelse fra politiet. Erverv uten slik tillatelse er straffbart etter våpenloven § 33.
A har forklart at han ikke kjenner til denne patronen og antar at denne må ha ligget igjen fra den tiden han drev med skyting. Det er på det rene at A hadde tillatelse til slikt erverv frem til han tilbakeleverte sitt våpenkort i 2007. Under ransakingen av hans bopel i 2007 ble det også beslaglagt en tomhylse av Luger 9 mm.
Straffebudet gjelder «erverv» av ammunisjon og ikke besittelse. Det er ikke angitt i grunnlaget når ervervet av patronen fant sted og spørsmålet har heller ikke vært gjenstand for bevisførsel i saken. I mangel av holdepunkter for at patronen er ervervet etter at A innleverte sitt våpenkort i 2007, kan As forklaring på dette punkt ikke utelukkes. Det er følgelig ikke tilstrekkelig bevist at ervervet har funnet sted uten tillatelse fra politiet.
A skal etter dette frifinnes for denne posten.
Det skal utmåles en samlet straff for overtredelse av straffeloven § 190 for oppbevaring av et halvautomatisk gevær kaliber 223, ukjent fabrikat, modell AR-15 (beslag 32), oppbevaring av to batonger samt 499 tabletter Rivotril.
Overtredelse av straffeloven § 190 medfører som utgangspunktet ubetinget fengselsstraff, jf. HR-2020-2409-A (avsnitt 15).
Ved straffutmålingen tar retten utgangspunkt i HR-2020-2409-A som gjaldt ulovlig oppbevaring av en maskinpistol, en pistol og ammunisjon. Begge våpnene var funksjonsudyktige, hvorav ett helautomatisk våpen som er forbud i Norge. Det var gjort deaktiveringstiltak på begge våpnene, men disse var ikke gjort «varig ubrukbart». Høyesterett kom til at utgangspunktet for straffen skulle settes til fengsel i 30 til 40 dager (avsnitt 33). Etter gjengangertillegg (4 tidligere domfellelser) ble straffen satt til fengsel i 60 dager.
Denne saken gjelder grov uaktsom oppbevaring av et skytevåpen som er umerket og dermed ulovlig å omsette i Norge. Utfra omfanget av våpen og skyldgraden mener retten at denne saken er noe mindre alvorlig enn saken i HR-2020-2409-A og at utgangspunktet for straffen derfor bør settes noe lavere enn i nevnte avgjørelse. Retten antar at er riktig utgangspunkt for straffen er fengsel i 24- 30 dager.
Når det gjelder oppbevaring av 499 tabletter Rivotril har retten ved straffutmålingen tatt utgangspunkt i LB-2014-80494 som gjaldt oppbevaring av 500 tabletter Rivotril, som tilsvarte 667 rusdoser, hvor utgangspunktet for straffen ble satt til 90-120 dagers fengsel.
Forvarer har gjort gjeldende at senere tids utvikling av straffutmålingspraksis for narkotika til eget bruk må få betydning ved utmåling av straffen i denne saken. Retten er ikke enig i at dette. Den straffutmålingspraksis forsvarer viser til er i hovedsak begrenset til å gjelde for rusavhengiges oppbevaring av mindre mengder narkotika til eget bruk. Det fremgår av HR-2022-731-A:
I denne saken er det tale om et kvantum som langt overstiger de grensene som er satt i nyere rettspraksis. Selv om det i bevisførselen ikke er konkrete holdepunkter for spredning av tablettene mener retten at mengden i seg selv representerer en spredningsfare.
Samlet sett mener retten at utgangspunktet for straff i denne saken bør være fengsel i 120 dager.
I skjerpende retning har retten lagt vekt på at A tidligere er ilagt to forelegg for brudd på våpenloven, jf. straffeloven § 77 bokstav k) og straffeloven § 79 bokstav b). I tillegg er han i Oslo tingretts dom 29. september 2016 dømt for overtredelse av straffeloven § 189 første ledd.
I formildende retning har retten lagt vekt på at det i denne saken har vært en svært lang saksbehandlingstid. Fra forholdet fant sted i februar 2020 til hovedforhandlingen ble gjennomført i januar 2023 har det gått nærmere tre år. Retten legger etter bevisførselen til grunn at de beslaglagte våpnene ble oversendt Kripos 25. mars 2020 og at Kripos’ rapport først forelå nær ett år etter; 16. mars 2021. I denne perioden mottok politiet analyseresultat om legemidlene og det ble foretatt enkelte andre etterforskingsskritt. Politiet forsøkte deretter å avhøre A i juli 2021 og tiltalen ble først tatt ut 4. mai 2022. Etter rettens syn har det vært en betydelig liggetid hos påtalemyndigheten. Bare fra Kripos’ rapport ble oversendt til første tiltale ble tatt ut 4. mai 2022 gikk det 14 måneder. Tiltalen ble deretter endret og berammet hovedforhandling høsten 2022 ble utsatt til januar 2023. Retten legger til grunn at saken har hatt en liggetid hos politi og påtalemyndighet på nærmere to år og at denne ikke skyldes forhold på As side. Etter rettens syn representerer denne liggetiden også et brudd på EMK og dette må gi seg utslag i straffutmålingen, jf. straffeloven § 78 bokstav b).
Utgangspunktet ved lang saksbehandlingstid er at det gjøres et fradrag i totalstraffen, jf. HR-2016-225-S avsnitt 43. Dette er imidlertid bare et utgangspunkt og i kortere fengselsstraffer vil en reduksjon være lite hensiktsmessig, jf. samme avgjørelse avsnitt 46 og Rt-2015-788 avsnitt 31. Etter retten syn bør den lange saksbehandlingstiden føre til at straffen i sin helhet gjøres betinget.
Retten fastsetter etter dette straffen til betinget fengsel i 120 dager med en prøvetid på to år.
Det følger av straffeloven § 69 første ledd bokstav b) at ting som har vært gjenstand for en straffbar handling kan inndras.
Etter bestemmelsens tredje ledd skal det ved vurderingen av om inndragning skal skje særlig legges vekt på om inndragning er påkrevd av hensyn til en effektiv håndheving av straffebudet og om inndragningen er forholdsmessig.
Inndragning er betinget av at det foreligger en «straffbar handling». Utgangspunktet er dermed at så vel de objektive som de subjektive vilkårene for straff må være oppfylt. Bestemmelsens første ledd tredje punktum fastsetter imidlertid at § 67 første ledd tredje punktum gjelder tilsvarende. Her fremgår det at inndragning kan foretas selv om tiltalte ikke har utvist skyld.
Aktor har påstått inndragning av våpen og våpendeler omfattet av tiltalens post I, to batonger (post II), skuddsikker vest (post III), narkotika (post IV) og patron (post V). A har motsatt seg slik inndragning.
Retten har ovenfor kommet til at A skal frifinnes for postene III, IV a) og V. For disse postene foreligger det ikke overtredelse av de objektive vilkår for straff og det er ikke grunnlag for inndragning.
Når det gjelder våpnene i post I har retten ovenfor kommet til at A kun skal dømmes for oppbevaring av et halvautomatisk gevær kaliber 223, ukjent fabrikat, modell AR-15 (beslag 32). Når det gjelder de øvrige våpen har retten kommet til at det subjektive vilkår for straff ikke er oppfylt. Dette er imidlertid ikke til hinder for inndragning, jf. ovenfor.
Retten har kommet til at A må tåle inndragning av samtlige fem våpen som er omfattet av tiltalens post I. Det er her selve oppbevaringen som er straffbar og inndragningen er påkrevet for å sikre en effektiv håndhevelse av straffebudet. Etter rettens syn er slik inndragning heller ikke uforholdsmessig. Tilsvarende synspunkter gjør seg gjeldende for batongene omfattet av tiltalens post II samt narkotika etter tiltalen post IV b).
Når det gjelder våpendelene omfattet av post I har retten kommet til at ren oppbevaring av disse ikke er omfattet at straffebudet og det foreligger derfor ikke en «straffbar handling».
Vilkårene for inndragning er dermed ikke til stede.
Påtalemyndigheten har påstått forebyggende inndragning av en rekke våpen, våpenetterligninger mv som ble funnet under ransakingen 19. og 20 februar 2020. Kravet om forebyggende inndragning omfatter:
Det er enighet om at det ikke er forbudt å inneha disse våpnene.
A har motsatt seg slik inndragning og vist til at alle gjenstandene tilhører produksjonsselskapet [produksjonsselskap] og at disse kun benyttes som rekvisitter i hans artistvirksomhet. Det er ikke bestridt fra påtalemyndighetens side at våpnene brukes som rekvisitter i As artistvirksomhet.
Straffeloven § 70 første ledd lyder:
En ting kan inndras når det på grunn av tingens art og forholdene for øvrig er en nærliggende fare for at den vil bli gjort til gjenstand for eller brukt ved en straffbar handling. Er tingen egnet til bruk ved kroppskrenkelser, er det tilstrekkelig at det er fare for slik bruk. (...)
Etter første punktum kreves det en «nærliggende fare» for at tingen vil bli gjort til gjenstand for eller brukt ved en straffbar handling. Formuleringen innebærer ikke at det kreves sannsynlighetsovervekt for misbruk, jf. Ot.prp.nr.90 (2003–2004) side 465. Andre punktum utvider adgangen til å inndra gjenstander som er egnet til bruk ved kroppskrenkelser, sammenlignet med første punktum. Bestemmelsen omfatter ulike former for gatestridsvåpen som køller og kjettinger, i tillegg til kniver og skytevåpen. Det er ikke noe krav for inndragning at gjenstanden generelt er forbudt å være i besittelse av. For denne type ting er det tilstrekkelig med «fare» for misbruk. Kravet til faregrad er lavere etter andre punktum enn etter første punktum, se ovennevnte proposisjon side 465. jf. LB-2022-45594. Retten viser også til Rt-1997-1282 hvor det fremgår at «det bør vises en viss tilbakeholdenhet ved anvendelsen av bestemmelsen».
Etter rettens syn er det ikke tvilsomt at de aktuelle gjenstandene skal vurderes etter andre punktum da disse utvilsomt er egnet til bruk ved kroppskrenkelser, jf. også LB-2022-45594.
Spørsmålet er etter dette om det er en «fare» for at gjenstandene vil blir brukt ved en straffbar handling.
Etter rettens syn er et ikke holdepunkter i bevisførselen for at det foreligger «fare» for at A vil benytte disse gjenstandene ved en straffbar handling. Ved Oslo tingretts dom 29. september 2016 ble riktignok A dømt for overtredelse av straffeloven § 189 første ledd – for på offentlig sted å ha hatt med seg en våpenetterligning. Det fremgår av dommen at A i beruset tilstand hadde en våpenlignende gjenstand i hånden mens han i noen minutter satt utenfor inngangsdøren til sin daværende bopel. Våpenet var synlig for forbipasserende, men retten legger til grunn at våpenetterligningen ikke ble benyttet til trusler e.l. og at han ga fra seg våpenet frivillig til samboeren. A er ikke tidligere dømt for vold eller trusler med skytevåpen, men ble ved Borgarting lagmannsretts dom 16. november 2017 dømt for trusler fremsatt på Facebook. I tillegg er han ilagt to forelegg for brudd på våpenloven for oppbevaring av våpen.
Retten har ved vurderingen av om det foreligger «fare» også lagt vekt på at hendelsen han ble domfelt for i 2016 skjedde under sterk påvirkning av alkohol og at A nå har gjennomgått behandling for sitt alkoholmisbruk, og mottar fortsatt behandling for dette. Det vises til erklæring fra Dr. H datert 9. mai 2022 og erklæring fra Dr. I datert 3. august 2022.
Retten har etter dette kommet til at forebyggende inndragning ikke skal skje.
Sakskostnader idømmes ikke.
Dommen er enstemmig.
DOMSSLUTNING
 alt sammenholdt med straffeloven § 79 bokstav a) og b) til fengsel i 120 – etthundreogtjue – dager. Fullbyrding av straffen utsettes med en prøvetid på to år jf. straffeloven § 34. 
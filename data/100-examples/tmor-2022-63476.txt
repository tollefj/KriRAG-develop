Terje Grytten Finnøy (heretter kjøper) inngikk den 11. desember 2020 avtale med Wenche Folkestad Vestre og Robert Vestre (heretter selger) om kjøp av en halvpart av en vertikaldelt tomannsbolig i Korsvika Terrasse 17 (gnr. 118 bnr. 411) i Ålesund. Kjøpesummen var kr. 2 682 000, og boligen ble solgt «som den er», jf. avhendingslova § 3-9.
I forbindelse med salgsprosessen var det utarbeidet salgsoppgave med boligsalgsrapport og egenerklæring som kjøper var kjent med. Kjøper hadde også vært på visning av boligen.
Overtakelse av boligen fant sted 17. desember 2020. I februar 2021 oppdaget kjøper rotteavføring i boligen i forbindelse med installering av spotter i kjelleretasjen. Anticimex ble engasjert for å foreta en skadedyrinspeksjon og vurderte at det var eldre rotteskader og ikke noe aktivt rotteangrep. I forbindelse med salget hadde selger tegnet eierskifteforsikring i Anticimex Forsikring AB. Kjøper reklamerte overfor selger og eierskifteforsikringsselskapet 2. mars 2021.
Takstmann Rune Stavseng ble engasjert av kjøper til å vurdere skadeomfang og reparasjonskostnader. I rapport av 4. mai 2021 ble utbedringskostnadene estimert til kr. 365 688 inkl. mva. Reparasjonstid ble angitt til ca 3,5 måned, hvor boligen ville være ubeboelig i reparasjonstiden. I brev av 7. mai 2021 krevde kjøper prisavslag tilsvarende utbedringskostnadene slik de var estimert av Stavseng.
Eierskifteforsikringsselskapet engasjerte deretter Recover til å foreta en beregning av utbedringskostnadene. I arbeidsplan av 1. juni 2021 ble utbedringskostnadene estimert til kr. 404 221 inkl. mva. På denne bakgrunn fremsatte eierskifteforsikringsselskapet et tilbud om et prisavslag etter standardhevingsfradrag på kr. 300 000 i brev av 3. juni 2021.
Sommeren 2021 arbeidet kjøper med å innhente bindende pristilbud fra entreprenører for å få gjennomført utbedringene. Pristilbud fra HI-Bygg AS forelå 15. september 2021 og var på kr. 419 304 inkl. mva.
Etter å ha fått oversendt pristilbudet fra HI-Bygg AS, ønsket eierskifteforsikringsselskapet å innhente et eget pristilbud. Takstmann Endre Eikrem ble engasjert for å bistå med innhenting av pristilbudet. Eikrem engasjerte Polygon til å bistå med en vurdering av kostnadene, som igjen engasjerte Strømsheim Bygg AS til å gi pristilbud. Strømsheim Bygg AS innga ikke noe pristilbud, men i e-post av 26. november 2021 sendt direkte til kjøper, anslo Strømsheim Bygg AS utbedringskostnadene til en samlet rund sum på kr. 962 500 inkl. mva. I rapport fra Eikrem av 2. desember 2021 ble nødvendige utbedringskostnader estimert til kr. 581 254 inkl. mva. Eierskifteforsikringsselskapet fremsatte på denne bakgrunn et tilbud om prisavslag etter standardhevingsfradrag på kr. 430 000 i e-post av 10. desember 2021. Tilbudet ble økt til kr. 450 000 i e-post av 20. desember 2021.
Tilbudet ble ikke akseptert av kjøper, som ønsket å innhente et nytt pristilbud. Kjøper engasjerte takstmann Trond Ose til å bistå med dette, som igjen engasjerte Recover til å gi pristilbud. Pristilbud og rapport fra Ose forelå 28. mars 2022. I tilbudet fra Recover ble utbedringskostnadene angitt til kr. 1071 341 inkl. mva. Ose anslo reparasjonstiden til 5 måneder, der boligen vil være ubeboelig i reparasjonstiden.
Etter å ha mottatt pristilbud og rapport fra Ose, fremsatte kjøper krav om heving av kjøpet i e-post av 1. april 2022.
Kjøper tok deretter ut stevning for Møre og Romsdal tingrett den 29. april 2022 med krav om heving av kjøpet, subsidiært prisavslag og erstatning. I e-post av 12. mai 2022 tilbydde eierskifteforsikringsselskapet et oppgjør på kr. 650 000. Tilbudet ble ikke besvart før tilsvarsfristen, og selger og eierskifteforsikringsselskapet innga tilsvar 20. mai 2022, hvor kravet om heving ble avvist, og det ble bedt om at det ble fastsatt et prisavslag etter rettens skjønn.
Under saksforberedelsen oppnevnte retten takstmann Erland Reite som sakkyndig til å foreta en vurdering av nødvendige utbedringskostnader. Rapport fra Reite forelå 29. september 2022.
Hovedforhandling ble holdt 20. og 21. oktober 2022. Partene møtte med sine prosessfullmektiger og avga partsforklaringer. Det ble foretatt slik dokumentasjon som fremgår av rettsboken. I tillegg ble det gjennomført befaring av boligen. Tre sakkyndige vitner og den rettsoppnevnte sakkyndige avga forklaring under befaringen.
Partene er enige om at det foreligger en mangel etter avhl. § 3-9. Kjøper anfører i tillegg at det foreligger en mangel etter avhl. § 3-7.
Det gjøres gjeldende at selger «måtte kjenne til» rotteproblemet jf. avhl. § 3-7. Dette sett hen til omfanget av skaden, at rotter var et kjent problem i nabolaget, selgers erkjennelse av selv å ha hatt besøk av skadedyrsbekjemper i sin tid og giftskålene som ble funnet i boligen som er av eldre dato. Det er ikke troverdig at selger skal ha vært uvitende om at det var utplassert 7 forskjellige giftskåler i boligen. Dette underbygger at selger i sin eiertid også må ha hatt et rotteproblem. At selger har misligholdt sin opplysningsplikt kan ha betydning både for krav om erstatning for indirekte tap, jf. avhl. § 4-14 annet ledd, og for om hevingserklæringen er rettidig fremsatt, jf. avhl. § 4-13 annet ledd.
Kjøper gjør prinsipalt gjeldende heving av kjøpet, jf. avhl. § 4-13. I henhold til rettspraksis er spørsmålet om det foreligger et «vesentlig kontraktsbrudd», jf. avhl. § 4-13. Det må foretas en helhetlig vurdering av om det er rimelig grunn for kjøper til å si seg fri fra kontrakten, jf. Rt-1998-1510. Utgangspunktet og et sentralt moment ved vurderingen er den objektive mangelen ved eiendommen, herunder dens karakter og omfang.
Kjøper gjør gjeldende at avviket fra kontraktsmessig oppfyllelse i nærværende sak gjør at saksøker berettiget kan heve kjøpet. Store deler av boligen er skadet. Boligen skiller seg markant fra hva boligkjøper berettiget kunne forvente. Sentrale konstruksjonselementer av boligen er opplyst å være TG0 og TG1 på salgstidspunktet. Det er ikke gitt noen risikoopplysninger om det mangelfulle forholdet.
Utbedringskostnadene er betydelige. Kjøper gjør gjeldende at rivingen han har foretatt har vært rimelig og nødvendig sett hen mot de opplysninger kjøper fikk om rottenes mulige adkomster i boligen. Nødvendige utbedringskostnader i saken er det som er inngitt i pristilbud gjennom rapport fra Trond Ose med kr. 1 165 341 inkl. mva. Denne summen er forankret i den prisen noen de facto er villig til å utbedre det mangelfulle forholdet for. Øvrige estimater er kun estimater og ikke et tilbud som sikrer kjøper utbedring av mangelen, slik avhendingsloven forutsetter. De øvrige estimatene er også basert på etterpåklokskap, og ikke basert på opplysningene som forelå der og da. I alle tilfeller spenner de estimerte utbedringskostnadene seg fra 21 til 43 % av kjøpesummen.
I tillegg er utbedringstiden lang og boligen vil være ubeboelig i utbedringsperioden. Det har også frem til nå vært mye plunder og heft med de rivingsarbeidene som er utført. Boligen har vært ubeboelig siden 4. mai 2021 og er fortsatt pr. dags dato ubeboelig. At det har gått noe tid siden kjøpet skyldes at det har vært tidkrevende å få inn nødvendig kompetanse for å kartlegge omfanget av skaden. Total oversikt forelå først ved Oses rapport av 28. mars 2022. Saken har også utgjort en stor belastning for kjøper i tillegg til hans øvrige livssituasjon, og det er uvisshet om han vil få utbedret skaden slik saken står. Samlet har kjøper rimelig grunn til å si seg løs fra kontrakten. Et prisavslag vil ikke balansere misligholdet i kontrakten tilstrekkelig.
Kjøper gjør gjeldende at hevingserklæringen er fremsatt innen «rimelig tid», jf. avhl. § 413 annet ledd. Hva som utgjør «rimelig tid» avhenger av den konkrete saken, jf. LE-2019-101539, og den rettslige terskelen er ikke samsvarende med de ordinære reklamasjonsreglene. Foranledningen til hevingserklæringen i nærværende sak er når utbedringskostnadene i saken ble fastslått å være over dobbelt så høye som innledningsvis stipulert til. Videre ble utbedringstiden også satt til 5 måneder. Det gjøres gjeldende at fristen for å kreve heving først startet når kjøper mottok rapporten til Trond Ose.
I hevingsoppgjøret krever kjøper erstatning for omkostninger ved kjøpet, renter på lånet for tidligere bolig, tapt verdistigning på bolig ved hevingsoppgjør, kommunale avgifter og eiendomsskatt tilknyttet tidligere bolig og egeninnsats ved omtvistet bolig.
Det bes om at retten utmåler erstatningen skjønnsmessig, jf. avhl. § 4-14 jf. § 7-1. Kjøper gjør gjeldende at for det tilfelle retten mener at noen av tapspostene er indirekte tap, skal dette kunne kreves grunnet skyld på selgers side, jf. avhl. § 4-14 annet ledd.
I hevingsoppgjøret skal selger etter dette betale følgende til kjøper:
I tillegg kreves det forsinkelsesrente 30 dager fra og med hevingskravet ble fremsatt den 1. april 2020.
Det kreves subsidiært prisavslag tilsvarende utbedringskostnadene, jf. avhl. § 4-12. Disse er samlet stipulert til kr. 1 245 340 av Trond Ose, inkludert egeninnsats og husleietap som også kan kreves dekket. Det gjøres gjeldende at det kun skal gjøres et standardhevingsfradrag knyttet til utbedringskostnadene for badet i kjelleretasjen. Standardhevingsfradraget knyttet til badet utgjør maksimalt kr. 100 000. Øvrige konstruksjoner og utbedring av disse vil ikke medføre noen standardheving sett hen til kontraktsmessig oppfyllelse. Det subsidiære prisavslags- og erstatningskravet til kjøper er således kr. 1 145 340.
Forsinkelsesrenter på prisavslagskravet skal regnes 30 dager fra og med 7. mai 2021 jf. forsinkelsesrenteloven § 2.
Saksøkers påstand: 
Prinsipalt
Subsidiært
Eiendommen er solgt «som den er». Eiendommen har likevel rettslig mangel dersom vilkårene i avhl. §§ 3-7, 3-8 og 3-9 er oppfylt. Det har ingen betydning at det er tegnet boligselgerforsikring for mangelsvurderingen, jf. Rt-2002-1425. Det er kjøper som har bevisbyrden for at mangelsansvar er oppfylt.
Det anføres at selger hverken har tilbakeholdt eller gitt mangelfulle opplysninger ved salget, jf. avhl. § 3-7. Bestemmelsen er ment å fange opp bevisst illojale eller mer kvalifiserte former for klanderverdig opptreden, jf. LA-2008-163369. Det kreves kvalifisert sannsynlighetsovervekt for å legge til grunn at selger «måtte kjenne til», jf. LF2012-174632, og i begrepet ligger et krav om grov uaktsomhet, jf. LF-2012-174632.
Selger benekter å ha kjent til rotter eller skader fra rotter i boligen i sin eiertid. Selger ville ikke bodd i boligen med tre barn dersom de hadde visst at det var rotter i boligen. Selger hadde i tillegg forsikring som ville dekket rotteskader/rotteangrep. Det ble ikke funnet hverken rotter eller skader i forbindelse med innleid skadedyrsfirma i 2005. Selger har heller ikke sett eller har fått informasjon om at tidligere eier av tilknyttet bolig har hatt et rotteproblem etter dette. Det er ikke selger som har lagt ut giftskåler i boligens krypkjeller og selger har heller ikke vært i boligens krypkjeller og vært kjent med disse. Selger har ikke opptrådt bevisst illojalt eller grovt klanderverdig, og kan ikke bebreides for å ikke ha kjent til at det var rotter eller rotteskader i boligen. Forholdet utgjør derfor ingen mangel etter avhl. § 3-7.
Det erkjennes imidlertid at eiendommen er i vesentlig dårligere stand som følge av rotteskadene, jf. avhl. § 3-9 annet ledd. Det utgjør likevel ikke en mangel at badet må skiftes ut, da dette var påregnelig sett hen til badets alder og de risikoopplysningene som ble gitt. Dette får betydning for standardhevingsfradraget.
Kjøper skal som følge av mangelen tilkjennes et prisavslag. Det foreligger ikke grunnlag for heving av kjøpet.
Hevingserklæringen er fremsatt for sent, jf. avhl. § 4-13 annet ledd, og kjøpers rett til å kreve heving er dermed tapt. Hevingserklæringen er ikke fremsatt «innen rimelig tid». Det vises til Rt-2010-103, samt til LE-2019-101539 og LE-2019-144253 [skal vel være LB-2019-144253, Lovdatas anm.] hvor det er lagt til grunn en 3-månedersfrist. Hevingserklæringen ble først fremsatt 1. april 2022, ett år og fire måneder etter overtakelse og over fire måneder etter at omfanget var klarlagt. Dette er utvilsomt for sent. Det er ikke grunnlag for å benytte unntaksregelen i avhl. § 4-13 annet ledd annet punktum. Dette er en svært snever unntaksregel, og det skal mye til for å gi en slik karakteristikk av selgers opptreden, jf. LE-2019-101539.
Det anføres videre at vilkårene for heving ikke er tilstede, jf. avhl §. 4-13. Det er en svært høy terskel for heving. I dette tilfellet vil et prisavslag gjenopprette balansen i avtaleforholdet. Ut fra boligens alder og salgsinformasjonen var det påregnelig at det kunne være behov for tiltak. Utbedringskostnadene slik de er estimert av Trond Ose representerer ikke rimeligste nødvendige utbedringsmetode og kostnad, jf. LB-2016-130088, og kan ikke legges til grunn. Det er utbedringskostnadene slik de er estimert av takstmann Endre Eikrem og rettsoppnevnt sakkyndig Erland Reite som må legges til grunn. Disse utgjør henholdsvis 21 og 25 % av kjøpesummen. Etter et standardfradrag vil de utgjøre under 15 %. Dette er ikke tilstrekkelig for heving. At det nå har gått over ett år og fire måneder fra overtakelse taler også mot heving. Dette er videre en normal rotteskadesak som er relativt enkel å utbedre. At boligen har vært ubeboelig over tid skyldes kjøpers valg av fremgangsmåte i saken, og at han har fått dårlige råd underveis, noe som ikke kan lastes selger. Det foreligger derfor ikke et «vesentleg avtalebrot», jf. avhl. § 4-13.
Korrekt misligholdsbeføyelse er følgelig prisavslag, jf. avhl. § 4-12. Det følger av bestemmelsens andre ledd at prisavslaget skal fastsettes til kostnadene ved å få mangelen rettet. Det er kun rimeligste nødvendige utbedringsmetode som kan kreves dekket, jf. LB2016-130088. Videre følger det av rettspraksis at det skal gjøres et standardhevingsfradrag dersom utbedringen av mangelen medfører at bygningsdeler stilles i bedre stand enn det som følger av avtalen.
Vurderingen fra den rettsoppnevnte sakkyndige er i tråd med selgers oppfatning av skadebildet. Det anføres at det må gjøres 100 % fradrag for kostnadene til baderommet, jf. LA-2016-187936. I tillegg må det gjøres et skjønnsmessig fradrag for øvrige bygningsdeler sett hen til boligens alder.
Etter avhendingslova § 4-14 har selger krav på å få dekket sitt direkte tap, uavhengig av skyld hos selger. Forutsetningen for direkte tapsposter er at mangelen ligger innenfor selgers kontrollansvar jf. avhendingslova § 4-5 første ledd. Denne side kan ikke se at det foreligger kontrollansvar i saken. For indirekte tap kreves skyld jf. avhl. § 7-1, noe som ikke foreligger i saken. Det er derfor ikke grunnlag for erstatning.
Prinsipalt
Subsidiært
I begge tilfeller
Spørsmålet i saken er om det er grunnlag for heving av kjøpet.
Kjøper har rettet kravet både mot selger og eierskifteforsikringsselskapet. Det at selger hadde tegnet eierskifteforsikring, har imidlertid ikke betydning for mangelsvurderingen eller for vurderingen av hva som er riktig mangelsbeføyelse, jf. Rt-2002-1425 og LB-2019-188618-1.
Det er ikke omtvistet at boligen har rotteskader. Det er påvist rotteavføring i etasjeskille mellom underetasje og krypkjeller, i etasjeskille mellom underetasje og 1. etasje, i isolasjonen på kryploftet, i vegg i kjellerstue og i vegg på badet i underetasjen. Det ble også funnet rotteavføring og et rottekadaver i luftekanalen rundt pipen. Rotteskadene er vurdert å være av eldre dato. Det er med andre ord ikke snakk om et pågående rotteangrep.
Det er erkjent at rotteskadene utgjør et avvik fra det kjøper hadde grunn til å forvente, og at det foreligger en mangel etter avhl. § 3-9 annet ledd.
Ved vurderingen av om det foreligger et vesentlig avtalebrudd som gir grunnlag for heving av kjøpet, vil selgers subjektive forhold være et moment i vurderingen. Selgers subjektive forhold vil også ha betydning i vurderingen av om hevingserklæringen er for sent fremsatt, jf. avhl. § 4-13 annet ledd, og for om det kan kreves erstatning for indirekte tap, jf. avhl. § 4-14. Retten tar derfor først stilling til om selger har misligholdt sin opplysningsplikt, jf. avhl. § 3-7.
Retten vil deretter ta stilling til rotteskadenes omfang og størrelsen på utbedringskostnadene, før retten vil vurdere om det er grunnlag for å heve kjøpet eller om kjøper må nøye seg med et prisavslag.
Etter avhl. § 3-7 har selger misligholdt sin opplysningsplikt dersom kjøper ikke har fått opplysninger om omstendigheter ved eiendommen som selger kjente eller måtte kjenne og som kjøper hadde grunn til å regne med å få. Det er klart at problemer med rotter er opplysninger som kjøper hadde grunn til å regne med å få. Spørsmålet er derfor om selger kjente til eller måtte kjenne til rotteproblemene.
Selger har benektet å ha kjent til rotter eller skader fra rotter i boligen i sin eiertid, og har også benektet at det er de som har satt ut skåler med rottegift i krypkjelleren. Selger har forklart at de hadde skadedyrkontroll ved Åge Juliebø i 2005, etter at nyinnflyttede naboer i den andre halvparten av tomannsboligen mente de hadde hørt lyder i taket i kjelleren i sin bolig. Ved skadedyrkontrollen ble både krypkjelleren og boligen for øvrig undersøkt innvendig og utvendig. Det ble også satt opp rottefeller i krypkjelleren og utenfor boligen, uten at det ble sett spor etter rotter. Selger har forklart at de etter dette slo seg til ro med at det ikke var rotter i boligen.
Retten anser det sannsynlig at skålene med rottegift ble plassert ut i krypkjelleren av Juliebø i forbindelse med skadedyrkontrollen i 2005. Skålene med rottegift var av eldre dato, uten at det er anslått noen nærmere alder. Selger har forklart at de aldri selv har vært nede i boligens krypkjeller, og at det kun er Juliebø og en rørlegger som har vært nede i krypkjelleren i selgers eiertid. Sistnevnte var nede i krypkjelleren og la om noen rør da selger renoverte badet på slutten av 90-tallet. Selger har forklart at det ikke ble nevnt noe om rottegift i den forbindelse, og det er lite trolig at rørleggeren krøp over skålene med rottegift uten at dette ble nevnt. Skålene har derfor trolig blitt plassert ut etter dette, og det er nærliggende å anta at de kan ha blitt plassert ut i forbindelse med skadedyrkontrollen i 2005.
Etter det opplyste hadde selger boligforsikring som ville dekket rotteskader. Det fremstår derfor lite sannsynlig at selger skal ha vært kjent med at boligen hadde et rotteproblem uten å foreta seg noe. Retten finner heller ikke grunn til å tvile på selgers forklaring om at de ikke ville ha bodd i boligen med tre barn dersom de hadde visst at det var rotter i boligen. Rotteskadene var i tillegg skjult og ble først oppdaget av kjøper da han åpnet konstruksjonen i tak, vegger og gulv. Samlet finner ikke retten at det er sannsynliggjort at selger kjente til at boligen hadde et rotteproblem.
Spørsmålet blir etter dette om selger «måtte kjenne til» at boligen hadde et rotteproblem.
Retten legger til grunn at vilkåret «måtte kjenne til» er et normativt begrep, og ikke en bevisregel, jf. LB-2021-1221100 [skal vel være LB-2021-122100, Lovdatas anm.] med videre henvisning til mindretallsvotum i Rt-2002-696. Tilsvarende er også lagt til grunn i LB-2021-82749 og LB-2021-169615. Det kreves derfor ikke kvalifisert sannsynlighetsovervekt for å legge til grunn at selger «måtte kjenne til», slik saksøkte har anført.
Det fremgår av lovens ordlyd, forarbeider og rettspraksis at terskelen for å pålegge selgeren ansvar for forhold vedkommende «måtte kjenne til» er høy. Formuleringen «måtte kjenne til» innebærer at det ikke kan foreligge noen rimelig grunn til å være uvitende. Mangel kan altså foreligge selv om det er på det rene at selgeren ikke hadde kunnskap om forholdet, men det er ikke tilstrekkelig at selgeren burde kjent til det, jf. Rt-2002-696 med videre henvisning til Ot.prp.nr.66 (1990–1991) s. 89. Det er med andre ord et krav om grov uaktsomhet, og selger må i betydelig grad kunne klandres for sin uvitenhet, jf. LB2021-1221100 [LB-2021-122100] med videre henvisning til Rt-2001-369.
Etter rettens syn er det ikke grunnlag for å si at selger måtte kjenne til rotteproblemet. Rotteskadene var skjult og ble først oppdaget ved inngrep i konstruksjoner. Det foreligger ikke holdepunkter for å si at selger har sett spor etter rotter eller har hatt annen grunn til å mistenke at det har vært rotter i boligen etter skadedyrkontrollen i 2005. Retten kan ikke se at det at det var plassert ut rottegift i krypkjelleren medfører at selger måtte kjenne til rotteproblemet, når dette trolig ble satt ut i forbindelse med skadedyrkontrollen i 2005. Det er heller ikke ført bevis for at tilliggende halvpart av tomannsboligen har hatt problemer med rotter etter 2005. Selger har riktignok vært kjent med at naboer har hatt problemer med rotter i løpet av de siste årene. Det at rotter har vært et problem i nabolaget, er imidlertid etter rettens syn ikke tilstrekkelig for å si at selger måtte kjenne til at det var et rotteproblem i egen bolig, da rotter er et vanlig problem i Ålesund som i andre byer, og det gjelder naboeiendommer som ligger adskilt fra boligen uten felles bygningsdeler. Retten viser også til at selger etter avhl. § 3-7 ikke er underlagt noen undersøkelsesplikt av eiendommens tilstand, jf. blant annet LA-2008-163369.
For ordens skyld nevnes det at retten heller ikke kan se at selger skulle opplyst om skadedyrkontrollen i 2005 når det ikke ble gjort noen funn. Det vises til at en selger til sammenlikning ikke plikter å opplyse om tidligere skader på eiendommen som han har trodd var reparert på tilfredsstillende måte, jf. eksempelvis Rt-2007-1587 og LE-2005-80501.
Selv om selger ikke har misligholdt sin opplysningsplikt, er partene som nevnt enige om boligen er i vesentlig dårligere stand enn kjøper hadde grunn til å regne med, avhl. § 3-9 annet ledd. Partene er imidlertid uenige om omfanget av skaden og størrelsen på utbedringskostnadene. Dette vil ha betydning både for om vilkårene for heving er oppfylt og for størrelsen på et eventuelt prisavslag. Retten går derfor over til å vurdere skadens omfang og størrelsen på utbedringskostnadene.
Det ble først oppdaget spor etter rotter i isolasjonen i etasjeskillet mellom underetasje og 1. etasje. Omfanget var størst langs midten av etasjeskillet, men hele etasjeskillet var berørt. Det ble også gjort funn de fleste steder i etasjeskillet mellom underetasjen og krypkjelleren. Det ble også funnet skader og spor etter rotter de fleste steder i isolasjonen på kryploftet. I tillegg ble det funnet spor etter rotter og et rottekadaver i luftekanalen rundt pipen. Luftekanalen gikk fra himling på bad og vaskerom og helt opp til loftet, og er vurdert å være rottenes tilkomst mellom de ulike etasjeskillene. I tilstøtende vegger på badet fra luftekanalen ble det også gjort funn. Av øvrige vegger er det kun i vegg mot nord i kjellerstuen hvor det ble gjort funn.
Samtlige sakkyndige er enige om at hovedtilkomsten for rottene har vært via luftekanal i yttervegg mot nord i kjellerstuen. Rundt ventilåpningen er det tydelige fettavsetninger etter rotter. Ventilen var ikke ført tett inn i ventilåpningen i grunnmuren, og det var åpent fra ventilåpningen i grunnmuren og inn til utforet innvendig vegg nord i kjellerstuen. Herfra var det videre åpent til etasjeskillet mellom underetasjen og 1. etasje. En annen sannsynlig tilkomst er vurdert å være via krypkjelleren gjennom hull i skillevegg mot nabo og andre hull mot grunn i krypkjelleren. Etter at rottene først har kommet seg inn i boligen, har de som nevnt hatt tilgang mellom de ulike etasjeskillene gjennom luftekanalen langs pipen.
Det har også vært tema om rottene kan ha kommet inn langs bordkledningen. Ved rettsoppnevnt sakkyndig Erland Reites befaring av boligen ble det ved kamerainspeksjon registrert musebånd bak utvendig kledning. Musebåndene var intakte, men stedvis litt unøyaktig montert. Tilkomst via yttervegger bak kledning er derfor vurdert som lite sannsynlig.
Kjøper har foretatt omfattende rivingsarbeider i boligen. Hele underetasjen, trapperom og hele 1. etasje med unntak av stuen er berørt. Kjøper har forklart at han har revet det han anså nødvendig for å forsikre seg om at all rotteaktivitet var avdekt. Tanken var at han måtte få ut alt av rottebæsj, urin og eventuelle kadaver. Han rev også innvendige vegger fordi han anså det som fullt mulig at rotter hadde kommet inn langs bordkledningen utvendig ut ifra den informasjonen han hadde på daværende tidspunkt. Han har forklart at han ble fortalt at rotter kunne gnage seg gjennom det meste, og han anså det derfor som mulig at rotter kunne ha kommet seg inn i veggene. Kjøper har også forklart at han flere ganger i prosessen var i kontakt med fagkynde for råd, og at han fikk klar beskjed om at rivingen var på eget ansvar.
Et sentralt spørsmål i saken har vært om kjøper har revet mer enn det som var nødvendig for å utbedre rotteskaden.
Det er kjøper som har bevisbyrden for at utbedringsarbeidene er nødvendige, og det er den rimeligste forsvarlige utbedringen som skal legges til grunn. Retten viser til LB-2016-130088 og LH-2019-160829.
Samtlige sakkyndige har beskrevet at måten å avdekke skadeomfang ved rotteskader er suksessiv riving med løpende vurdering av skade i form av lukt, avføring, urin, kadaver, gnagehull, skadet isolasjon mv. De sakkyndige har også gitt uttrykk for at det kan være vanskelig å vurdere hvor grensen for det nødvendige skal settes, da dette vil forskyves hver gang nye spor etter rotter oppdages. Rottenes tilkomstmuligheter i boligen er derfor av sentral betydning for vurderingen av hva som er nødvendig å rive.
Det er enighet om at det var nødvendig å rive gulv i underetasje ned mot krypkjeller, himlinger i underetasje, kryploft, bad i underetasje og luftekanal rundt pipe. Uenigheten gjelder i hovedsak nødvendigheten av å rive delevegger og yttervegger.
Takstmann Trond Ose har i sin rapport av 28. mars 2022 vurdert at de rivingsarbeidene som kjøper har gjort har vært nødvendige. I rapporten fremgår det:
«Huseier gjorde sin vurdering av skadeomfanget underveis, og undertegnede kan ikke se at det er utført andre tiltak enn det som i all hovedsak var nødvendig. Ved denne type arbeid må det under rivingsarbeidet også tas hensyn til hva som er rasjonell metode ved gjenoppbygging/reparasjon.»
På befaring utdypet Ose dette og forklarte at det var kjøper som utførende av rivingsarbeidene som der og da var nærmest til å vurdere hvilket rivingsarbeid som var nødvendig for å sikre at han fikk med seg all skade og adkomstmuligheter.
Rettsoppnevnt sakkyndig Erland Reite har i sin rapport av 29. september 2022 gitt uttrykk for at kjøper har fått for lite veiledning underveis fra forsikringsselskapene og fagkyndige, noe som har ført til at han har revet mer enn det som var nødvendig for å utbedre skaden. I sin vurdering har han tatt utgangspunkt i hvilke anbefalinger han ville gitt dersom han hadde kommet inn i en tidligere fase av saken.
Etter Reites vurdering var det nødvendig å rive hele veggen mot nord i kjellerstue, hvor ventilen som har vært rottenes hovedtilkomst var plassert. Det var her avstand mellom stendere og betongvegg, som gjorde at rottene kunne komme seg videre langs veggen. Etter Reites vurdering er det også nødvendig å rive utlektet vegg på innsiden av betongveggen mot vest i kjellerstue og soverom mot vest, ettersom stenderne ikke har vært montert helt inntil veggen og rotten kan ha hatt tilkomst fra himlingen over og bak veggen. I tillegg har Reite vurdert at det er nødvendig å rive utlektet vegg mot nabo i soverommet mot øst. Det var her registrert avstand fra lektene på badeveggen til betongveggen, og rottene kan derfor ha bevegd seg videre langs veggen mot soverommet. Skade i yttervegger for øvrig er av Reite vurdert som lite sannsynlig ettersom det var montert musebånd langs ytterveggene. Etter Reites vurdering var det derfor ikke nødvendig å rive disse. Reite har også vurdert det som unødvendig å åpne lukkede innvendige vegger som er platekledd på begge sider når det ikke er åpninger i veggkonstruksjonen der rottene kan ha kommet seg inn. Det er i den forbindelse vist til at det ikke er funnet gnagespor etter rotter i treverk, på rør eller ledninger.
På befaringen ga takstmann Rune Stavseng i stor grad uttrykk for samme vurdering som Reite. Heller ikke takstmann Endre Eikrem har ansett det nødvendig å rive øvrige vegger.
Selv om retten har forståelse for at kjøper ønsket å forsikre seg om at all aktivitet etter rotter ble avdekket, mener retten ut ifra de sakkyndige vurderingene at kjøper har revet mer enn det som var nødvendig for en forsvarlig utbedring av rotteskaden. Dette gjelder selv om kjøper ut ifra den informasjonen han hadde på daværende tidspunkt, anså bordkledningen som en mulig tilkomst for rottene, ettersom det på daværende tidspunkt ikke var registrert musebånd langs bordkledningen. Retten viser til at både Reite, Stavseng og Eikrem har uttalt at en platekledd vegg i utgangspunktet er en lukket konstruksjon hvor rotter ikke har tilgang med mindre det er hull eller åpninger. Selv om rotter potensielt sett kan gnage seg gjennom tre og øvrig materiale, er det ut ifra de sakkyndiges forklaringer lite sannsynlig at de gjør dette når de har alternative tilgjengelige tilkomstmuligheter. Tilkomst langs bordkledningen ville således kunne gitt tilgang opp til kryploftet, men det er lite sannsynlig at de ville kommet seg inn i platekledde vegger som ellers var lukket. Retten legger til grunn at det uansett ikke var nødvendig å rive yttervegger innvendig for å avdekke eventuell rotteaktivitet, da en undersøkelse av ytterveggene kunne blitt gjort ved å demontere bordkledningen fra utsiden. Retten viser til Reite og Stavsengs forklaring knyttet til dette. Dette ville vært en mindre inngripende og mer kostnadseffektiv fremgangsmåte for å avdekke eventuelle spor etter rotter.
Reite har i sin rapport beregnet nødvendige utbedringskostnader til kr. 684 818. Det er da benyttet samme kalkyler og priser som i innhentet tilbud fra Recover datert 18. mars 2022, som også ble lagt til grunn i Trond Oses rapport av 28. mars 2022. Prisene er indeksregulert fra februar 2022, der det er brukt SSB sin indeks «Bustader i alt». Den nærmere angivelsen av hvilket arbeid som er omfattet fremgår på s. 6 i Reites rapport. I sin forklaring for retten presiserte Reite at det nødvendige av rivingsarbeidet som kjøper selv har utført også er innkalkulert i beregningen, noe som også fremgår også kalkulasjonspostene vedlagt rapporten. Retten finner at det beskrevne omfanget fremstår som adekvat og nødvendig, og legger dette til grunn.
Retten går så over til å vurdere om det er grunnlag for heving av kjøpet.
Etter avhl. § 4-13 første ledd kan kjøper heve avtalen hvis mangelen innebærer et vesentlig avtalebrudd. Det må foretas en helhetsvurdering, hvor det overordnede spørsmålet vil være om kjøper har rimelig grunn til å si seg løs fra avtalen, jf. Ot.prp.nr.66 (1990–1991) på s. 108, jf. s. 98, Rt-1998-1510 og Rt-2010-710. Ved vurderingen vil mangelens karakter og omfang, utbedringskostnadenes størrelse, ulemper knyttet til utbedringen og selgers subjektiv skyld være relevante momenter. Hvor lang tid det har gått fra kjøp til reklamasjon vil også kunne være relevant. Et sentralt moment vil også være om et prisavslag, som alternativ til hevning, vil kunne gjenopprette de økonomiske konsekvensene og være en adekvat reaksjon mot det kontraktsbruddet som foreligger, jf. Rt-1998-1510 og Rt-2010-710.
Det er en forutsetning for å kunne heve kjøpet at kjøper har gitt selger melding om heving «innan rimeleg tid» etter at kjøperen ble kjent med eller burde blitt kjent med mangelen, jf. avhl. § 4-13 annet ledd.
Retten tar først stilling til om hevingserklæringen er fremsatt innen rimelig tid.
Det fremgår av ordlyden i § 4-13 annet ledd at fristens utgangspunkt er når kjøper ble kjent med eller burde blitt kjent med mangelen. Dette kunnskapskravet må forstås slik at det gjelder kunnskap om faktiske forhold som oppfyller vilkårene for heving, jf. Trygve Bergsåker, Kjøp av fast eiendom (2013) s. 403.
Hva som vil anses som rimelig tid etter fristens utgangspunkt, vil avhenge av de konkrete omstendighetene i saken. I Ot.prp.nr.66 (1990–1991) Om avhending av fast eigedom s. 109 er det uttalt at reklamasjonsfristen etter § 4-13 annet ledd etter omstendighetene kan være noe lengre enn for nøytral reklamasjon etter § 4-19, hvor det i rettspraksis er lagt til grunn at en reklamasjonstid på tre måneder må være i ytterkanten av hvor lenge en kjøper normalt kan vente med å reklamere, jf. Rt-2010-103 avsnitt 66.
Kjøper reklamerte første gang over rotteskader 2. mars 2021, og varslet at det ville bli fremsatt krav om prisavslag. På dette tidspunktet var imidlertid ikke all skade avdekket. Ut ifra kjøpers forklaring legger retten til grunn at skadens faktiske omfang ble avdekket i løpet av sommeren 2021. Usikkerheten etter dette gjaldt skadens økonomiske omfang.
Hevingserklæringen ble fremsatt 1. april 2022. Foranledningen til hevingserklæringen var innhentet pristilbud fra Recover og rapport fra takstmann Ose datert 28. mars 2022, hvor pris for utbedring var satt til kr. 1 071 331 inkl. mva. og reparasjonstid var vurdert til 5 måneder.
På dette tidspunktet forelå det allerede flere innhentede pristilbud og prisestimat. Kjøper hadde allerede den 15. september 2022 innhentet pristilbud fra HI Bygg AS på kr. 419 304,04 inkl. mva. I e-post av 26. november 2021 fra Strømsheim Bygg AS var utbedringskostnadene estimert til kr. 962 500 inkl. mva. og i rapport fra takstmann Endre Eikrem av 2. desember 2021 var nødvendige utbedringskostnader estimert til kr. 581 254 inkl. mva. Dette utgjør henholdsvis 35 og 21 prosent av kjøpesummen. Allerede i månedsskifte november/desember 2021 var altså utbedringskostnadene anslått å være av en slik størrelsesorden at det kunne være grunnlag for heving, jf. LB-2021-169615 hvor det er lagt til grunn at utbedringskostnadene normalt overstiger 15-20 prosent når hevingsvilkåret anses oppfylt. Skadens faktiske omfang var også kjent. Etter rettens syn startet derfor fristen for å kreve heving i begynnelsen av desember 2021. At det i Oses rapport var lagt til grunn at utbedringskostnadene var høyere og at reparasjonstiden var lengre enn tidligere forespeilet, har etter rettens syn ikke avgjørende betydning. Retten viser til at det ikke er noe krav for at fristen skal begynne å løpe av kjøper har full oversikt over misligholdes omfang. Det er tilstrekkelig at kjøper har skaffet seg tilstrekkelig oversikt over manglene til å ta stilling til om han vil gjøre hevingskravet gjeldende, jf. LE-2019-101539. Etter rettens vurdering kan uansett ikke utbedringskostnadene slik de er angitt i Oses rapport legges til grunn.
Fra fristens utgangspunkt til hevingserklæringen ble fremsatt i april 2022 gikk det fire måneder. Etter rettens syn er ikke dette innen rimelig tid etter kjøper ble kjent med manglene som påberopes som grunnlag for heving. Retten viser til Rt-1999-408 hvor det ble uttalt at hevingserklæring 3,5 måned etter fristens utgangspunkt «utvilsomt» var for sent. Retten viser også til LG-2013-108897 hvor det var «klart» at en hevingserklæring innen ca 3 måneder og 3 uker ikke var fremsatt innen rimelig tid. Retten kan ikke se at det i dette tilfellet foreligger omstendigheter som gjør at det kan legges til grunn en lengre reklamasjonsfrist. Særlig gjelder dette når det allerede hadde gått over ett år siden kjøper reklamerte og varslet at det ville bli krevd prisavslag, og skadens faktiske omfang allerede hadde vært klarlagt i lang tid. At det var usikkerhet knyttet til utbedringskostnadenes størrelse, kan heller ikke føre til forlenget reklamasjonsfrist for kjøper, jf. LA-2006-121555.
Retten har heller ikke funnet det godtgjort at selger har vært grovt uaktsom, uærlig eller for øvrig har handlet i strid med god tro, slik at reklamasjonsfristen likevel ikke kan gjøres gjeldende, jf. avhl. § 4-13 annet ledd siste punktum. Som tidligere redegjort for finner ikke retten at selger har misligholdt sin opplysningsplikt og retten finner heller ikke for øvrig at selger har opptrådt på en måte som hindrer selger i å påberope seg for sent fremsatt hevingserklæring.
Retten har etter dette kommet til at hevingserklæringen er fremsatt for sent. Retten til å kreve heving har som følge av dette gått tapt, jf. avhl. § 4-13 annet ledd. Retten tar derfor ikke stilling til om de øvrige vilkår for heving er oppfylt.
Kjøper har etter dette krav på et prisavslag, jf. avhl. § 4-12.
Med mindre annet er godtgjort, skal prisavslaget settes til utbedringskostnadene, jf. § 4-12 annet ledd. Dersom utbedringen medfører en standardheving ut ifra hva kjøper hadde krav på etter avtalen, må verdien av fordelen forbedringen utgjør gå til fradrag i prisavslaget, jf. forutsetningsvis i Rt-2003-387 avsnitt 34 og HR-2017-1073-A avsnitt 43. Eiendommens standard etter utbedringen må sammenliknes med hva kjøper på bakgrunn av det som var opplyst om eiendommen og omstendighetene for øvrig objektivt sett hadde grunn til å regne med, jf. Benestad Anderssen, Avhendingsloven med kommentarer, 2010, 2. opplag, s. 290.
Det er selger som har bevisbyrden for hvorvidt det skal foretas et standardhevingsfradrag og størrelsen på fradraget, jf. blant annet LA-2020-55534 med videre henvisning til Benestad Anderssen, Avhendingsloven med kommentarer, 2010, 2. opplag, s. 292, hvor det videre fremgår:
«Når det bare kan sannsynliggjøres at det har skjedd en standardheving, uten at omfanget kan sannsynliggjøres, fastsettes standardhevingsfradraget skjønnsmessig. Domstolene må da utvise forsiktighet ved fastsettelsen av fradraget, slik at det ikke gjøres fradrag for mer enn det laveste beløp det er sannsynlig at standardhevingen utgjør.»
Retten legger som nevnt til grunn at nødvendige utbedringskostnader utgjør kr. 684 818 inkl. mva.
Spørsmålet er om og i hvilken grad det skal gjøres fradrag for standardheving.
For kostnadene knyttet til badet er partene enige om at det skal gjøres et standardhevingsfradrag, men er uenige om hvor mye.
Utbedringen av badet innebærer en standardheving i form av at kjøper for et tidsmessig bad bygget etter ny og bedre byggestandard og forlenget levetid.
Ut ifra opplysningene i salgsoppgaven og i boligsalgsrapporten hadde kjøper en berettiget forventning om å få et eldre bad med membran med begrenset restlevetid og fallforhold som ikke var tilfredsstillende med tanke på lekkasjesikkerhet. I tillegg til membran og fallforhold, var både ventilasjon, vannrør, sanitærutstyr og innredning og overflater himling gitt TG2, som i rapporten er definert som «Vesentlige avvik (alder, slitasje, skader mv.)». Kjøper måtte derfor være forberedt på å rehabilitere badet innen nær fremtid.
Det var ikke gitt opplysninger om badets alder i salgsoppgaven eller i boligsalgsrapporten. Selger har imidlertid forklart at badet ble ombygd en gang på 90-tallet. Gipsplatene på badet er datostemplet 22. januar 1999, og retten legger derfor til grunn at badet med all sannsynlighet ble ombygd i 1999. Badet var altså over 20 år gammelt ved kjøpet.
Badet var imidlertid fullt funksjonelt slik det var og det var ikke påvist funksjonssvikt ved badet som nødvendiggjorde omgående utbedring. Det var også dusjkabinett på badet, slik at man ikke dusjet rett på gulvflisene, noe som reduserte risikoen for lekkasje og skade. Selv om Norsk Byggforskningsinstitutt opererer med antatt levealder på bad fra før år 2000 på 10 til 20 år, er ikke retten enig med selger i at det må gjøres 100 % standardhevingsfradrag som følge av at levetiden er utløpt. Et bad kan ha vesentlig lengre levetid enn det som er angitt i de generelle levetidsangivelsene, og både badets kvalitet og bruken vil ha stor betydning for levetiden. Retten viser til LB-2003-10061.
Retten finner at det skjønnsmessig bør gjøres et fradrag for standardheving på ca 60 % av utbedringskostnadene knyttet til badet. Utbedringskostnadene knyttet til badet er beregnet til kr. 223 278 inkl. mva. Standardhevingsfradraget settes derfor til kr. 130 000.
Utbedringen og gjenoppbyggingen av gulv, vegger og tak vil gi nye overflater og delvis nytt underlag i boligen. Boligen er fra 1975, og selv om både etasjeskiller og overflater er gitt TG 0 og 1 i boligsalgsrapporten, innebærer utbedringen at alle materialer blir nye og det ikke vil være nødvendig med vedlikehold/utskifting på mange år. Retten finner derfor at det må gjøres et standardfradrag, om enn av mindre størrelse. Etter fradrag for standardheving, settes samlet prisavslaget etter dette skjønnsmessig til kr. 525 000.
Kjøper har også krevd dekket utgifter til erstatningsbolig med kr. 16 000 i måneden i utbedringsperioden. Kjøper har i utgangspunktet krevd dette dekket som en del av prisavslaget, subsidiært er det krevd erstatning etter avhl. § 4-14.
Som det fremgår over, skal prisavslag utmåles etter «kostnadene ved å få mangelen retta», jf. avhl. § 4-12 annet ledd. At dette kan omfatte erstatningsbolig mens utbedring pågår, er lagt til grunn i LF-2013-211320 og forutsatt i LG-2013-108897.
Det er ikke omtvistet at boligen vil være ubeboelig i utbedringsperioden. Rettsoppnevnt sakkyndig Reite har angitt utbedringsperioden til 3 måneder, noe retten legger til grunn. Det er ikke reist innsigelser mot leiens størrelse på kr 16 000 i måneden. Retten finner derfor at utgifter til dekning av erstatningsbolig i utbedringsperioden med kr. 48 000 skal legges til prisavslaget.
Samlet prisavslag blir etter dette kr. 573 000.
Kjøper fremsatte krav om prisavslag 7. mai 2021. Forsinkelsesrente regnes derfor fra 7. juni 2021, jf. forsinkelsesrenteloven § 2.
Etter tvisteloven § 20-2 første ledd har en part som har vunnet saken krav på full erstatning for sine sakskostnader. Saken er vunnet hvis parten har fått medhold «fullt ut eller i det vesentlige», jf. tvl. § 20-2 andre ledd.
Kjøper har ikke vunnet frem i kravet om heving, og prisavslaget som er tilkjent er vesentlig lavere enn kravet kjøper har fremmet. Selger og eierskifteforsikringsselskapet har på sin side nedlagt påstand om fastsettelse av prisavslag etter rettens skjønn. Det fastsatte prisavslaget er høyere enn det beløpet som ble erkjent før stevning. Det ble imidlertid fra selger og eierskifteforsikringsselskapet gitt et tilbud om oppgjør på kr. 650 000 før tilsvar ble inngitt, et beløp som overstiger tilkjent prisavslag. Hovedtyngden i saken har også vært om det var grunnlag for heving, og på dette punktet har selger og eierskifteforsikringsselskapet vunnet fullt ut. Selger og eierskifteforsikringsselskapet må etter rettens syn derfor sies å ha fått medhold i det vesentlige, og har derfor i utgangspunktet krav på full erstatning for sine sakskostnader, jf. tvl. § 20-2 første og annet ledd.
Retten har vurdert, men finner ikke at lovens unntaksregler i tvl. § 20-2 tredje ledd kommer til anvendelse. I den forbindelse vises det særlig til at kjøper på et tidlig stadium i saken fikk et forlikstilbud som overstiger tilkjent prisavslag.
Advokat Venås har på vegne av selger og eierskifteforsikringsselskapet fremsatt en sakskostnadsoppgave på totalt kr. 284 618 inkl. mva. Av dette utgjør kr. 272 781 inkl. mva. salær for til sammen 75,25 timers arbeid. Resterende beløp utgjør utgifter til sakkyndig vitneførsel og reiseutgifter. Det er opplyst at eierskifteforsikringsselskapet ikke er fradragsberettiget for mva.
Kjøper har ikke fremmet innsigelser mot kravet. Retten finner utgiftene nødvendige og rimelige ut ifra sakens omfang og kompleksitet, jf. tvil. § 20-5, og legger kostnadsoppgaven til grunn.
I tillegg kommer utgifter til den rettsoppnevnte sakkyndige med til sammen kr. 36 921,30.
Dommen er ikke avsagt innen lovens frist grunnet andre beramminger og arbeidsoppgaver.
DOMSSLUTNING
Spørsmålet i saken er om det er grunnlag for heving av kjøpet.
Kjøper har rettet kravet både mot selger og eierskifteforsikringsselskapet. Det at selger hadde tegnet eierskifteforsikring, har imidlertid ikke betydning for mangelsvurderingen eller for vurderingen av hva som er riktig mangelsbeføyelse, jf. Rt-2002-1425 og LB-2019-188618-1.
Det er ikke omtvistet at boligen har rotteskader. Det er påvist rotteavføring i etasjeskille mellom underetasje og krypkjeller, i etasjeskille mellom underetasje og 1. etasje, i isolasjonen på kryploftet, i vegg i kjellerstue og i vegg på badet i underetasjen. Det ble også funnet rotteavføring og et rottekadaver i luftekanalen rundt pipen. Rotteskadene er vurdert å være av eldre dato. Det er med andre ord ikke snakk om et pågående rotteangrep.
Det er erkjent at rotteskadene utgjør et avvik fra det kjøper hadde grunn til å forvente, og at det foreligger en mangel etter avhl. § 3-9 annet ledd.
Ved vurderingen av om det foreligger et vesentlig avtalebrudd som gir grunnlag for heving av kjøpet, vil selgers subjektive forhold være et moment i vurderingen. Selgers subjektive forhold vil også ha betydning i vurderingen av om hevingserklæringen er for sent fremsatt, jf. avhl. § 4-13 annet ledd, og for om det kan kreves erstatning for indirekte tap, jf. avhl. § 4-14. Retten tar derfor først stilling til om selger har misligholdt sin opplysningsplikt, jf. avhl. § 3-7.
Retten vil deretter ta stilling til rotteskadenes omfang og størrelsen på utbedringskostnadene, før retten vil vurdere om det er grunnlag for å heve kjøpet eller om kjøper må nøye seg med et prisavslag.
Etter avhl. § 3-7 har selger misligholdt sin opplysningsplikt dersom kjøper ikke har fått opplysninger om omstendigheter ved eiendommen som selger kjente eller måtte kjenne og som kjøper hadde grunn til å regne med å få. Det er klart at problemer med rotter er opplysninger som kjøper hadde grunn til å regne med å få. Spørsmålet er derfor om selger kjente til eller måtte kjenne til rotteproblemene.
Selger har benektet å ha kjent til rotter eller skader fra rotter i boligen i sin eiertid, og har også benektet at det er de som har satt ut skåler med rottegift i krypkjelleren. Selger har forklart at de hadde skadedyrkontroll ved Åge Juliebø i 2005, etter at nyinnflyttede naboer i den andre halvparten av tomannsboligen mente de hadde hørt lyder i taket i kjelleren i sin bolig. Ved skadedyrkontrollen ble både krypkjelleren og boligen for øvrig undersøkt innvendig og utvendig. Det ble også satt opp rottefeller i krypkjelleren og utenfor boligen, uten at det ble sett spor etter rotter. Selger har forklart at de etter dette slo seg til ro med at det ikke var rotter i boligen.
Retten anser det sannsynlig at skålene med rottegift ble plassert ut i krypkjelleren av Juliebø i forbindelse med skadedyrkontrollen i 2005. Skålene med rottegift var av eldre dato, uten at det er anslått noen nærmere alder. Selger har forklart at de aldri selv har vært nede i boligens krypkjeller, og at det kun er Juliebø og en rørlegger som har vært nede i krypkjelleren i selgers eiertid. Sistnevnte var nede i krypkjelleren og la om noen rør da selger renoverte badet på slutten av 90-tallet. Selger har forklart at det ikke ble nevnt noe om rottegift i den forbindelse, og det er lite trolig at rørleggeren krøp over skålene med rottegift uten at dette ble nevnt. Skålene har derfor trolig blitt plassert ut etter dette, og det er nærliggende å anta at de kan ha blitt plassert ut i forbindelse med skadedyrkontrollen i 2005.
Etter det opplyste hadde selger boligforsikring som ville dekket rotteskader. Det fremstår derfor lite sannsynlig at selger skal ha vært kjent med at boligen hadde et rotteproblem uten å foreta seg noe. Retten finner heller ikke grunn til å tvile på selgers forklaring om at de ikke ville ha bodd i boligen med tre barn dersom de hadde visst at det var rotter i boligen. Rotteskadene var i tillegg skjult og ble først oppdaget av kjøper da han åpnet konstruksjonen i tak, vegger og gulv. Samlet finner ikke retten at det er sannsynliggjort at selger kjente til at boligen hadde et rotteproblem.
Spørsmålet blir etter dette om selger «måtte kjenne til» at boligen hadde et rotteproblem.
Retten legger til grunn at vilkåret «måtte kjenne til» er et normativt begrep, og ikke en bevisregel, jf. LB-2021-1221100 [skal vel være LB-2021-122100, Lovdatas anm.] med videre henvisning til mindretallsvotum i Rt-2002-696. Tilsvarende er også lagt til grunn i LB-2021-82749 og LB-2021-169615. Det kreves derfor ikke kvalifisert sannsynlighetsovervekt for å legge til grunn at selger «måtte kjenne til», slik saksøkte har anført.
Det fremgår av lovens ordlyd, forarbeider og rettspraksis at terskelen for å pålegge selgeren ansvar for forhold vedkommende «måtte kjenne til» er høy. Formuleringen «måtte kjenne til» innebærer at det ikke kan foreligge noen rimelig grunn til å være uvitende. Mangel kan altså foreligge selv om det er på det rene at selgeren ikke hadde kunnskap om forholdet, men det er ikke tilstrekkelig at selgeren burde kjent til det, jf. Rt-2002-696 med videre henvisning til Ot.prp.nr.66 (1990–1991) s. 89. Det er med andre ord et krav om grov uaktsomhet, og selger må i betydelig grad kunne klandres for sin uvitenhet, jf. LB2021-1221100 [LB-2021-122100] med videre henvisning til Rt-2001-369.
Etter rettens syn er det ikke grunnlag for å si at selger måtte kjenne til rotteproblemet. Rotteskadene var skjult og ble først oppdaget ved inngrep i konstruksjoner. Det foreligger ikke holdepunkter for å si at selger har sett spor etter rotter eller har hatt annen grunn til å mistenke at det har vært rotter i boligen etter skadedyrkontrollen i 2005. Retten kan ikke se at det at det var plassert ut rottegift i krypkjelleren medfører at selger måtte kjenne til rotteproblemet, når dette trolig ble satt ut i forbindelse med skadedyrkontrollen i 2005. Det er heller ikke ført bevis for at tilliggende halvpart av tomannsboligen har hatt problemer med rotter etter 2005. Selger har riktignok vært kjent med at naboer har hatt problemer med rotter i løpet av de siste årene. Det at rotter har vært et problem i nabolaget, er imidlertid etter rettens syn ikke tilstrekkelig for å si at selger måtte kjenne til at det var et rotteproblem i egen bolig, da rotter er et vanlig problem i Ålesund som i andre byer, og det gjelder naboeiendommer som ligger adskilt fra boligen uten felles bygningsdeler. Retten viser også til at selger etter avhl. § 3-7 ikke er underlagt noen undersøkelsesplikt av eiendommens tilstand, jf. blant annet LA-2008-163369.
For ordens skyld nevnes det at retten heller ikke kan se at selger skulle opplyst om skadedyrkontrollen i 2005 når det ikke ble gjort noen funn. Det vises til at en selger til sammenlikning ikke plikter å opplyse om tidligere skader på eiendommen som han har trodd var reparert på tilfredsstillende måte, jf. eksempelvis Rt-2007-1587 og LE-2005-80501.
Selv om selger ikke har misligholdt sin opplysningsplikt, er partene som nevnt enige om boligen er i vesentlig dårligere stand enn kjøper hadde grunn til å regne med, avhl. § 3-9 annet ledd. Partene er imidlertid uenige om omfanget av skaden og størrelsen på utbedringskostnadene. Dette vil ha betydning både for om vilkårene for heving er oppfylt og for størrelsen på et eventuelt prisavslag. Retten går derfor over til å vurdere skadens omfang og størrelsen på utbedringskostnadene.
Det ble først oppdaget spor etter rotter i isolasjonen i etasjeskillet mellom underetasje og 1. etasje. Omfanget var størst langs midten av etasjeskillet, men hele etasjeskillet var berørt. Det ble også gjort funn de fleste steder i etasjeskillet mellom underetasjen og krypkjelleren. Det ble også funnet skader og spor etter rotter de fleste steder i isolasjonen på kryploftet. I tillegg ble det funnet spor etter rotter og et rottekadaver i luftekanalen rundt pipen. Luftekanalen gikk fra himling på bad og vaskerom og helt opp til loftet, og er vurdert å være rottenes tilkomst mellom de ulike etasjeskillene. I tilstøtende vegger på badet fra luftekanalen ble det også gjort funn. Av øvrige vegger er det kun i vegg mot nord i kjellerstuen hvor det ble gjort funn.
Samtlige sakkyndige er enige om at hovedtilkomsten for rottene har vært via luftekanal i yttervegg mot nord i kjellerstuen. Rundt ventilåpningen er det tydelige fettavsetninger etter rotter. Ventilen var ikke ført tett inn i ventilåpningen i grunnmuren, og det var åpent fra ventilåpningen i grunnmuren og inn til utforet innvendig vegg nord i kjellerstuen. Herfra var det videre åpent til etasjeskillet mellom underetasjen og 1. etasje. En annen sannsynlig tilkomst er vurdert å være via krypkjelleren gjennom hull i skillevegg mot nabo og andre hull mot grunn i krypkjelleren. Etter at rottene først har kommet seg inn i boligen, har de som nevnt hatt tilgang mellom de ulike etasjeskillene gjennom luftekanalen langs pipen.
Det har også vært tema om rottene kan ha kommet inn langs bordkledningen. Ved rettsoppnevnt sakkyndig Erland Reites befaring av boligen ble det ved kamerainspeksjon registrert musebånd bak utvendig kledning. Musebåndene var intakte, men stedvis litt unøyaktig montert. Tilkomst via yttervegger bak kledning er derfor vurdert som lite sannsynlig.
Kjøper har foretatt omfattende rivingsarbeider i boligen. Hele underetasjen, trapperom og hele 1. etasje med unntak av stuen er berørt. Kjøper har forklart at han har revet det han anså nødvendig for å forsikre seg om at all rotteaktivitet var avdekt. Tanken var at han måtte få ut alt av rottebæsj, urin og eventuelle kadaver. Han rev også innvendige vegger fordi han anså det som fullt mulig at rotter hadde kommet inn langs bordkledningen utvendig ut ifra den informasjonen han hadde på daværende tidspunkt. Han har forklart at han ble fortalt at rotter kunne gnage seg gjennom det meste, og han anså det derfor som mulig at rotter kunne ha kommet seg inn i veggene. Kjøper har også forklart at han flere ganger i prosessen var i kontakt med fagkynde for råd, og at han fikk klar beskjed om at rivingen var på eget ansvar.
Et sentralt spørsmål i saken har vært om kjøper har revet mer enn det som var nødvendig for å utbedre rotteskaden.
Det er kjøper som har bevisbyrden for at utbedringsarbeidene er nødvendige, og det er den rimeligste forsvarlige utbedringen som skal legges til grunn. Retten viser til LB-2016-130088 og LH-2019-160829.
Samtlige sakkyndige har beskrevet at måten å avdekke skadeomfang ved rotteskader er suksessiv riving med løpende vurdering av skade i form av lukt, avføring, urin, kadaver, gnagehull, skadet isolasjon mv. De sakkyndige har også gitt uttrykk for at det kan være vanskelig å vurdere hvor grensen for det nødvendige skal settes, da dette vil forskyves hver gang nye spor etter rotter oppdages. Rottenes tilkomstmuligheter i boligen er derfor av sentral betydning for vurderingen av hva som er nødvendig å rive.
Det er enighet om at det var nødvendig å rive gulv i underetasje ned mot krypkjeller, himlinger i underetasje, kryploft, bad i underetasje og luftekanal rundt pipe. Uenigheten gjelder i hovedsak nødvendigheten av å rive delevegger og yttervegger.
Takstmann Trond Ose har i sin rapport av 28. mars 2022 vurdert at de rivingsarbeidene som kjøper har gjort har vært nødvendige. I rapporten fremgår det:
«Huseier gjorde sin vurdering av skadeomfanget underveis, og undertegnede kan ikke se at det er utført andre tiltak enn det som i all hovedsak var nødvendig. Ved denne type arbeid må det under rivingsarbeidet også tas hensyn til hva som er rasjonell metode ved gjenoppbygging/reparasjon.»
På befaring utdypet Ose dette og forklarte at det var kjøper som utførende av rivingsarbeidene som der og da var nærmest til å vurdere hvilket rivingsarbeid som var nødvendig for å sikre at han fikk med seg all skade og adkomstmuligheter.
Rettsoppnevnt sakkyndig Erland Reite har i sin rapport av 29. september 2022 gitt uttrykk for at kjøper har fått for lite veiledning underveis fra forsikringsselskapene og fagkyndige, noe som har ført til at han har revet mer enn det som var nødvendig for å utbedre skaden. I sin vurdering har han tatt utgangspunkt i hvilke anbefalinger han ville gitt dersom han hadde kommet inn i en tidligere fase av saken.
Etter Reites vurdering var det nødvendig å rive hele veggen mot nord i kjellerstue, hvor ventilen som har vært rottenes hovedtilkomst var plassert. Det var her avstand mellom stendere og betongvegg, som gjorde at rottene kunne komme seg videre langs veggen. Etter Reites vurdering er det også nødvendig å rive utlektet vegg på innsiden av betongveggen mot vest i kjellerstue og soverom mot vest, ettersom stenderne ikke har vært montert helt inntil veggen og rotten kan ha hatt tilkomst fra himlingen over og bak veggen. I tillegg har Reite vurdert at det er nødvendig å rive utlektet vegg mot nabo i soverommet mot øst. Det var her registrert avstand fra lektene på badeveggen til betongveggen, og rottene kan derfor ha bevegd seg videre langs veggen mot soverommet. Skade i yttervegger for øvrig er av Reite vurdert som lite sannsynlig ettersom det var montert musebånd langs ytterveggene. Etter Reites vurdering var det derfor ikke nødvendig å rive disse. Reite har også vurdert det som unødvendig å åpne lukkede innvendige vegger som er platekledd på begge sider når det ikke er åpninger i veggkonstruksjonen der rottene kan ha kommet seg inn. Det er i den forbindelse vist til at det ikke er funnet gnagespor etter rotter i treverk, på rør eller ledninger.
På befaringen ga takstmann Rune Stavseng i stor grad uttrykk for samme vurdering som Reite. Heller ikke takstmann Endre Eikrem har ansett det nødvendig å rive øvrige vegger.
Selv om retten har forståelse for at kjøper ønsket å forsikre seg om at all aktivitet etter rotter ble avdekket, mener retten ut ifra de sakkyndige vurderingene at kjøper har revet mer enn det som var nødvendig for en forsvarlig utbedring av rotteskaden. Dette gjelder selv om kjøper ut ifra den informasjonen han hadde på daværende tidspunkt, anså bordkledningen som en mulig tilkomst for rottene, ettersom det på daværende tidspunkt ikke var registrert musebånd langs bordkledningen. Retten viser til at både Reite, Stavseng og Eikrem har uttalt at en platekledd vegg i utgangspunktet er en lukket konstruksjon hvor rotter ikke har tilgang med mindre det er hull eller åpninger. Selv om rotter potensielt sett kan gnage seg gjennom tre og øvrig materiale, er det ut ifra de sakkyndiges forklaringer lite sannsynlig at de gjør dette når de har alternative tilgjengelige tilkomstmuligheter. Tilkomst langs bordkledningen ville således kunne gitt tilgang opp til kryploftet, men det er lite sannsynlig at de ville kommet seg inn i platekledde vegger som ellers var lukket. Retten legger til grunn at det uansett ikke var nødvendig å rive yttervegger innvendig for å avdekke eventuell rotteaktivitet, da en undersøkelse av ytterveggene kunne blitt gjort ved å demontere bordkledningen fra utsiden. Retten viser til Reite og Stavsengs forklaring knyttet til dette. Dette ville vært en mindre inngripende og mer kostnadseffektiv fremgangsmåte for å avdekke eventuelle spor etter rotter.
Reite har i sin rapport beregnet nødvendige utbedringskostnader til kr. 684 818. Det er da benyttet samme kalkyler og priser som i innhentet tilbud fra Recover datert 18. mars 2022, som også ble lagt til grunn i Trond Oses rapport av 28. mars 2022. Prisene er indeksregulert fra februar 2022, der det er brukt SSB sin indeks «Bustader i alt». Den nærmere angivelsen av hvilket arbeid som er omfattet fremgår på s. 6 i Reites rapport. I sin forklaring for retten presiserte Reite at det nødvendige av rivingsarbeidet som kjøper selv har utført også er innkalkulert i beregningen, noe som også fremgår også kalkulasjonspostene vedlagt rapporten. Retten finner at det beskrevne omfanget fremstår som adekvat og nødvendig, og legger dette til grunn.
Retten går så over til å vurdere om det er grunnlag for heving av kjøpet.
Etter avhl. § 4-13 første ledd kan kjøper heve avtalen hvis mangelen innebærer et vesentlig avtalebrudd. Det må foretas en helhetsvurdering, hvor det overordnede spørsmålet vil være om kjøper har rimelig grunn til å si seg løs fra avtalen, jf. Ot.prp.nr.66 (1990–1991) på s. 108, jf. s. 98, Rt-1998-1510 og Rt-2010-710. Ved vurderingen vil mangelens karakter og omfang, utbedringskostnadenes størrelse, ulemper knyttet til utbedringen og selgers subjektiv skyld være relevante momenter. Hvor lang tid det har gått fra kjøp til reklamasjon vil også kunne være relevant. Et sentralt moment vil også være om et prisavslag, som alternativ til hevning, vil kunne gjenopprette de økonomiske konsekvensene og være en adekvat reaksjon mot det kontraktsbruddet som foreligger, jf. Rt-1998-1510 og Rt-2010-710.
Det er en forutsetning for å kunne heve kjøpet at kjøper har gitt selger melding om heving «innan rimeleg tid» etter at kjøperen ble kjent med eller burde blitt kjent med mangelen, jf. avhl. § 4-13 annet ledd.
Retten tar først stilling til om hevingserklæringen er fremsatt innen rimelig tid.
Det fremgår av ordlyden i § 4-13 annet ledd at fristens utgangspunkt er når kjøper ble kjent med eller burde blitt kjent med mangelen. Dette kunnskapskravet må forstås slik at det gjelder kunnskap om faktiske forhold som oppfyller vilkårene for heving, jf. Trygve Bergsåker, Kjøp av fast eiendom (2013) s. 403.
Hva som vil anses som rimelig tid etter fristens utgangspunkt, vil avhenge av de konkrete omstendighetene i saken. I Ot.prp.nr.66 (1990–1991) Om avhending av fast eigedom s. 109 er det uttalt at reklamasjonsfristen etter § 4-13 annet ledd etter omstendighetene kan være noe lengre enn for nøytral reklamasjon etter § 4-19, hvor det i rettspraksis er lagt til grunn at en reklamasjonstid på tre måneder må være i ytterkanten av hvor lenge en kjøper normalt kan vente med å reklamere, jf. Rt-2010-103 avsnitt 66.
Kjøper reklamerte første gang over rotteskader 2. mars 2021, og varslet at det ville bli fremsatt krav om prisavslag. På dette tidspunktet var imidlertid ikke all skade avdekket. Ut ifra kjøpers forklaring legger retten til grunn at skadens faktiske omfang ble avdekket i løpet av sommeren 2021. Usikkerheten etter dette gjaldt skadens økonomiske omfang.
Hevingserklæringen ble fremsatt 1. april 2022. Foranledningen til hevingserklæringen var innhentet pristilbud fra Recover og rapport fra takstmann Ose datert 28. mars 2022, hvor pris for utbedring var satt til kr. 1 071 331 inkl. mva. og reparasjonstid var vurdert til 5 måneder.
På dette tidspunktet forelå det allerede flere innhentede pristilbud og prisestimat. Kjøper hadde allerede den 15. september 2022 innhentet pristilbud fra HI Bygg AS på kr. 419 304,04 inkl. mva. I e-post av 26. november 2021 fra Strømsheim Bygg AS var utbedringskostnadene estimert til kr. 962 500 inkl. mva. og i rapport fra takstmann Endre Eikrem av 2. desember 2021 var nødvendige utbedringskostnader estimert til kr. 581 254 inkl. mva. Dette utgjør henholdsvis 35 og 21 prosent av kjøpesummen. Allerede i månedsskifte november/desember 2021 var altså utbedringskostnadene anslått å være av en slik størrelsesorden at det kunne være grunnlag for heving, jf. LB-2021-169615 hvor det er lagt til grunn at utbedringskostnadene normalt overstiger 15-20 prosent når hevingsvilkåret anses oppfylt. Skadens faktiske omfang var også kjent. Etter rettens syn startet derfor fristen for å kreve heving i begynnelsen av desember 2021. At det i Oses rapport var lagt til grunn at utbedringskostnadene var høyere og at reparasjonstiden var lengre enn tidligere forespeilet, har etter rettens syn ikke avgjørende betydning. Retten viser til at det ikke er noe krav for at fristen skal begynne å løpe av kjøper har full oversikt over misligholdes omfang. Det er tilstrekkelig at kjøper har skaffet seg tilstrekkelig oversikt over manglene til å ta stilling til om han vil gjøre hevingskravet gjeldende, jf. LE-2019-101539. Etter rettens vurdering kan uansett ikke utbedringskostnadene slik de er angitt i Oses rapport legges til grunn.
Fra fristens utgangspunkt til hevingserklæringen ble fremsatt i april 2022 gikk det fire måneder. Etter rettens syn er ikke dette innen rimelig tid etter kjøper ble kjent med manglene som påberopes som grunnlag for heving. Retten viser til Rt-1999-408 hvor det ble uttalt at hevingserklæring 3,5 måned etter fristens utgangspunkt «utvilsomt» var for sent. Retten viser også til LG-2013-108897 hvor det var «klart» at en hevingserklæring innen ca 3 måneder og 3 uker ikke var fremsatt innen rimelig tid. Retten kan ikke se at det i dette tilfellet foreligger omstendigheter som gjør at det kan legges til grunn en lengre reklamasjonsfrist. Særlig gjelder dette når det allerede hadde gått over ett år siden kjøper reklamerte og varslet at det ville bli krevd prisavslag, og skadens faktiske omfang allerede hadde vært klarlagt i lang tid. At det var usikkerhet knyttet til utbedringskostnadenes størrelse, kan heller ikke føre til forlenget reklamasjonsfrist for kjøper, jf. LA-2006-121555.
Retten har heller ikke funnet det godtgjort at selger har vært grovt uaktsom, uærlig eller for øvrig har handlet i strid med god tro, slik at reklamasjonsfristen likevel ikke kan gjøres gjeldende, jf. avhl. § 4-13 annet ledd siste punktum. Som tidligere redegjort for finner ikke retten at selger har misligholdt sin opplysningsplikt og retten finner heller ikke for øvrig at selger har opptrådt på en måte som hindrer selger i å påberope seg for sent fremsatt hevingserklæring.
Retten har etter dette kommet til at hevingserklæringen er fremsatt for sent. Retten til å kreve heving har som følge av dette gått tapt, jf. avhl. § 4-13 annet ledd. Retten tar derfor ikke stilling til om de øvrige vilkår for heving er oppfylt.
Kjøper har etter dette krav på et prisavslag, jf. avhl. § 4-12.
Med mindre annet er godtgjort, skal prisavslaget settes til utbedringskostnadene, jf. § 4-12 annet ledd. Dersom utbedringen medfører en standardheving ut ifra hva kjøper hadde krav på etter avtalen, må verdien av fordelen forbedringen utgjør gå til fradrag i prisavslaget, jf. forutsetningsvis i Rt-2003-387 avsnitt 34 og HR-2017-1073-A avsnitt 43. Eiendommens standard etter utbedringen må sammenliknes med hva kjøper på bakgrunn av det som var opplyst om eiendommen og omstendighetene for øvrig objektivt sett hadde grunn til å regne med, jf. Benestad Anderssen, Avhendingsloven med kommentarer, 2010, 2. opplag, s. 290.
Det er selger som har bevisbyrden for hvorvidt det skal foretas et standardhevingsfradrag og størrelsen på fradraget, jf. blant annet LA-2020-55534 med videre henvisning til Benestad Anderssen, Avhendingsloven med kommentarer, 2010, 2. opplag, s. 292, hvor det videre fremgår:
«Når det bare kan sannsynliggjøres at det har skjedd en standardheving, uten at omfanget kan sannsynliggjøres, fastsettes standardhevingsfradraget skjønnsmessig. Domstolene må da utvise forsiktighet ved fastsettelsen av fradraget, slik at det ikke gjøres fradrag for mer enn det laveste beløp det er sannsynlig at standardhevingen utgjør.»
Retten legger som nevnt til grunn at nødvendige utbedringskostnader utgjør kr. 684 818 inkl. mva.
Spørsmålet er om og i hvilken grad det skal gjøres fradrag for standardheving.
For kostnadene knyttet til badet er partene enige om at det skal gjøres et standardhevingsfradrag, men er uenige om hvor mye.
Utbedringen av badet innebærer en standardheving i form av at kjøper for et tidsmessig bad bygget etter ny og bedre byggestandard og forlenget levetid.
Ut ifra opplysningene i salgsoppgaven og i boligsalgsrapporten hadde kjøper en berettiget forventning om å få et eldre bad med membran med begrenset restlevetid og fallforhold som ikke var tilfredsstillende med tanke på lekkasjesikkerhet. I tillegg til membran og fallforhold, var både ventilasjon, vannrør, sanitærutstyr og innredning og overflater himling gitt TG2, som i rapporten er definert som «Vesentlige avvik (alder, slitasje, skader mv.)». Kjøper måtte derfor være forberedt på å rehabilitere badet innen nær fremtid.
Det var ikke gitt opplysninger om badets alder i salgsoppgaven eller i boligsalgsrapporten. Selger har imidlertid forklart at badet ble ombygd en gang på 90-tallet. Gipsplatene på badet er datostemplet 22. januar 1999, og retten legger derfor til grunn at badet med all sannsynlighet ble ombygd i 1999. Badet var altså over 20 år gammelt ved kjøpet.
Badet var imidlertid fullt funksjonelt slik det var og det var ikke påvist funksjonssvikt ved badet som nødvendiggjorde omgående utbedring. Det var også dusjkabinett på badet, slik at man ikke dusjet rett på gulvflisene, noe som reduserte risikoen for lekkasje og skade. Selv om Norsk Byggforskningsinstitutt opererer med antatt levealder på bad fra før år 2000 på 10 til 20 år, er ikke retten enig med selger i at det må gjøres 100 % standardhevingsfradrag som følge av at levetiden er utløpt. Et bad kan ha vesentlig lengre levetid enn det som er angitt i de generelle levetidsangivelsene, og både badets kvalitet og bruken vil ha stor betydning for levetiden. Retten viser til LB-2003-10061.
Retten finner at det skjønnsmessig bør gjøres et fradrag for standardheving på ca 60 % av utbedringskostnadene knyttet til badet. Utbedringskostnadene knyttet til badet er beregnet til kr. 223 278 inkl. mva. Standardhevingsfradraget settes derfor til kr. 130 000.
Utbedringen og gjenoppbyggingen av gulv, vegger og tak vil gi nye overflater og delvis nytt underlag i boligen. Boligen er fra 1975, og selv om både etasjeskiller og overflater er gitt TG 0 og 1 i boligsalgsrapporten, innebærer utbedringen at alle materialer blir nye og det ikke vil være nødvendig med vedlikehold/utskifting på mange år. Retten finner derfor at det må gjøres et standardfradrag, om enn av mindre størrelse. Etter fradrag for standardheving, settes samlet prisavslaget etter dette skjønnsmessig til kr. 525 000.
Kjøper har også krevd dekket utgifter til erstatningsbolig med kr. 16 000 i måneden i utbedringsperioden. Kjøper har i utgangspunktet krevd dette dekket som en del av prisavslaget, subsidiært er det krevd erstatning etter avhl. § 4-14.
Som det fremgår over, skal prisavslag utmåles etter «kostnadene ved å få mangelen retta», jf. avhl. § 4-12 annet ledd. At dette kan omfatte erstatningsbolig mens utbedring pågår, er lagt til grunn i LF-2013-211320 og forutsatt i LG-2013-108897.
Det er ikke omtvistet at boligen vil være ubeboelig i utbedringsperioden. Rettsoppnevnt sakkyndig Reite har angitt utbedringsperioden til 3 måneder, noe retten legger til grunn. Det er ikke reist innsigelser mot leiens størrelse på kr 16 000 i måneden. Retten finner derfor at utgifter til dekning av erstatningsbolig i utbedringsperioden med kr. 48 000 skal legges til prisavslaget.
Samlet prisavslag blir etter dette kr. 573 000.
Kjøper fremsatte krav om prisavslag 7. mai 2021. Forsinkelsesrente regnes derfor fra 7. juni 2021, jf. forsinkelsesrenteloven § 2.
Etter tvisteloven § 20-2 første ledd har en part som har vunnet saken krav på full erstatning for sine sakskostnader. Saken er vunnet hvis parten har fått medhold «fullt ut eller i det vesentlige», jf. tvl. § 20-2 andre ledd.
Kjøper har ikke vunnet frem i kravet om heving, og prisavslaget som er tilkjent er vesentlig lavere enn kravet kjøper har fremmet. Selger og eierskifteforsikringsselskapet har på sin side nedlagt påstand om fastsettelse av prisavslag etter rettens skjønn. Det fastsatte prisavslaget er høyere enn det beløpet som ble erkjent før stevning. Det ble imidlertid fra selger og eierskifteforsikringsselskapet gitt et tilbud om oppgjør på kr. 650 000 før tilsvar ble inngitt, et beløp som overstiger tilkjent prisavslag. Hovedtyngden i saken har også vært om det var grunnlag for heving, og på dette punktet har selger og eierskifteforsikringsselskapet vunnet fullt ut. Selger og eierskifteforsikringsselskapet må etter rettens syn derfor sies å ha fått medhold i det vesentlige, og har derfor i utgangspunktet krav på full erstatning for sine sakskostnader, jf. tvl. § 20-2 første og annet ledd.
Retten har vurdert, men finner ikke at lovens unntaksregler i tvl. § 20-2 tredje ledd kommer til anvendelse. I den forbindelse vises det særlig til at kjøper på et tidlig stadium i saken fikk et forlikstilbud som overstiger tilkjent prisavslag.
Advokat Venås har på vegne av selger og eierskifteforsikringsselskapet fremsatt en sakskostnadsoppgave på totalt kr. 284 618 inkl. mva. Av dette utgjør kr. 272 781 inkl. mva. salær for til sammen 75,25 timers arbeid. Resterende beløp utgjør utgifter til sakkyndig vitneførsel og reiseutgifter. Det er opplyst at eierskifteforsikringsselskapet ikke er fradragsberettiget for mva.
Kjøper har ikke fremmet innsigelser mot kravet. Retten finner utgiftene nødvendige og rimelige ut ifra sakens omfang og kompleksitet, jf. tvil. § 20-5, og legger kostnadsoppgaven til grunn.
I tillegg kommer utgifter til den rettsoppnevnte sakkyndige med til sammen kr. 36 921,30.
Dommen er ikke avsagt innen lovens frist grunnet andre beramminger og arbeidsoppgaver.
DOMSSLUTNING
Spørsmål om en oppsigelse/avskjed av daglig leder er ugyldig på grunn av at den ikke er saklig begrunnet alternativt at den er ugyldig på grunn av at formkravene for slik oppsigelse/avskjed ikke er fulgt.
Spørsmål om daglig leders rett til erstatning.
Spørsmål om daglig leders rett til å stå i stilling.
Selskapet [virksomhet1] AS ([virksomhet1]) er et selskap som håndterer og forbrenner avfall fra de fleste kommunene i Agder. Det er kommunene som står som eiere gjennom de respektive renovasjonsselskapene. Aksjonærene er Avfall Sør Holding AS (eierandel 49,9 %) – som igjen eies av Kristiansand kommune (87,9 %) og Vennesla kommune (12,1 %), Agder Renovasjon IKS (eierandel 31,01%), Risør og Tvedestrand Regionens Avfallsselskap AS (eierandel 8,15 %), Lillesand og Birkenes Interkom. Renovasjonsselskap IKS (eierandel 6,52 %), Setesdal Miljø & Gjenvinning IKS (eierandel 3,23 %) og Hægebostad og Åseral Renovasjonsselskap IKS (eierandel 1,19 %). Selskapet driver et energigjenvinningsanlegg på [sted1] i Kristiansand. Dette anlegget ble satt i drift våren 2010. Anlegget har kapasitet til å forbrenne ca. 130 000 tonn avfall pr år. Energien i avfallet gjenvinnes i form av elektrisk kraft og varmt vann til Kristiansands fjernvarmenett.
A f. [00.00.1963] (A) ble ansatt som Administrerende direktør i selskapet ved ansettelsesavtale av 02.02.2009 med tiltredelse den 15.02.2009.
Ved selskapets gjenvinningsanlegg på [sted1] oppsto det 23.06.2020 en brann i avfallsbunkeren. Denne spredte seg raskt til områdene utenfor, men ble brakt under kontroll av brannvesenet. Anlegget ble påført skader i tømmehallsområdet, men ble ikke satt ut av drift. Hendelsen medførte ingen personskader.
Samme sted oppsto det den 24.06.2021 en eksplosjon i avfallsbunkeren. Eksplosjonen påførte bunker og tømmehall omfattende skader. Sju ansatte ble skadet hvorav to som ble fløyet til Haukeland sykehus med alvorlige brannskader. Anlegget ble satt ut av drift og ikke igangsatt igjen før 11.12.2021.
Selskapet Gexcon consulting ble bedt om å foreta en granskning av eksplosjonen. De avga rapport om dette 23.09.2021. Konklusjonen var at eksplosjonen var «... forårsaket av antennelse av en tung sky av brennbar damp som samlet seg i gropen nær tømmelukene. Gasskyen ble antent av gnister fra sveising over skråtippen. Slike gnister hadde falt ned i området over lengre tid den morgenen, uten at antennelse skjedde».
Direktoratet for samfunnssikkerhet og beredskap (DSB) anmeldte i forbindelse med eksplosjonen, selskapet [virksomhet2] AS, [sted2] for brudd på forskrift om landtransport av farlig gods. Anmeldelsen viste til at en lastebil fra [virksomhet2] den 23.06.2021 hadde forhåndsanmeldt last som «Oljeforurenset masse» og ikke som farlig gods. Lastebilen hadde den dagen blitt kjørt direkte fra Stavanger til Kristiansand med sjåfør fra [virksomhet2]. Sjåføren kjørte direkte til [virksomhet1] for mottakskontroll og levering. Lasten var ikke klassifisert som farlig gods. Innholdet var i realiteten brannfarlig avfall i form av oljeholdig slam. «Manglende transportklassifisering resulterte i at det i forbindelse med leveringen av avfallet oppstod eksplosjon og brann ...».
Også arbeidstilsynet og politiet var involvert i prosesser knyttet opp mot eksplosjonen og de følgene den fikk.
Videre gjennomførte Miljødirektoratet tilsyn 26.11.2021. Miljødirektoratet avga en rapport 14.01.2021. A innga en tilbakemelding på denne rapporten 21.01.2022. [virksomhet1] innhentet også en uttalelse datert 07.02.2022 fra advokat Einar Bratteng der Brattheng kommenterte Miljødirektoratets rapport. Endelig rapport fra Miljødirektoratet forelå 22.03.2022. Denne ble igjen kommentert og besvart av [virksomhet1] ved advokat Bratteng 02.05.2022. Endelig avslutning av tilsynet ble gitt i skriv fra Miljødirektoratet 15.09.2022.
Selve gjenvinningsanlegget var som nevnt, ute av drift frem til 11.12.2021. Avbruddet medførte store økonomiske konsekvenser for [virksomhet1] i tillegg til alvorlig personskade. KLP var [virksomhet1]s forsikringsselskap. De har utbetalt forsikringsbeløp til selskapet, men tatt forbehold om avkortning i erstatningen på grunn av overtredelse av sikkerhetsforskrifter og på grunn av grov uaktsomhet. I brev til selskapet 08.04.2022 er det varslet en avkortning med 25 prosent. Dette utgjør om lag kr. 50 millioner i tings- og avbruddstap.
Om morgenen 10.02.2022 ble A innkalt til et møte med [virksomhet1]s styreleder N1 og styrets nestleder N2. Tema på møtet var oppgitt å være manglende tillit til A som administrerende direktør. A ønsket å ha med seg en «bisitter» noe han ble gitt anledning til. A spurte sin venn N3 om han kunne være med. N3 sa seg villig til dette, men spurte A om han ikke heller ville ha med seg en advokat. A ønsket ikke dette. A har anført at han ble avskjediget/sagt opp i dette møtet. [virksomhet1] på sin side har anført at møtet kun var en samtale. Etter møtet dro A tilbake til [virksomhet1].
A ble innkalt til formelt drøftelsesmøte 15.02.2022. Dette ble avholdt 21.02.2022. A stilte i møtet med advokat Ståle Myhre. Etter møtet innga A den 28.02.2022 og Myhre den 10.03.2022 kommentarer. Oppsigelse av A som administrerende direktør ble så vedtatt av styret og den formelle oppsigelsen ble gitt ham i brev den 11.03.2022 levert ham på hans bopel.
Det ble i oppsigelsen blant annet angitt at:
... Det anses etter en totalvurdering å foreligge vesentlige brudd på arbeidsavtalen som daglig leder. Styret har ikke lenger tillit til daglig leder:
Hovedbegrunnelsen for oppsigelsen er at du over lengre tid har brutt din informasjonsplikt overfor styret, til tross for at denne plikten har stått svært sentralt etter brann i bedriftens anlegg i 2020 og eksplosjon i 2021. Mange ansatte har også vært bekymret for ditt manglende engasjement i HMS-arbeidet. Det kan bl.a. vises til:
Det var i tillegg vist til at «Hensett til stilling og alvorlighetsgrad av saken pålegges du umiddelbar fratreden, men mottar lønn og andre ytelser som vanlig ut din oppsigelsestid på 6 måneder ...». Det ble også angitt at ved skriftlig aksept av oppsigelsen innen en uke ville han «... innrømmes ... av prosessøkonomiske grunner ytterligere 6 måneders sluttvederlag ...» samt «... tilstås rimelige advokatkostnader ...».
Advokat Myhre krevde den 14.03.2022 forhandlingsmøte på vegne av A. Forhandlingsmøte ble avholdt den 23.03.2022. Det ble her berammet nytt forhandlingsmøte til 01.04.2022. Tilbudet om sluttavtale på 6 + 6 måneder ble fastholdt.
Nytt forhandlingsmøte ble avholdt 01.04.2022. Her argumenterte advokat Myhre mot oppsigelsen. Han fremholdt at denne var usaklig og at den ikke hadde grunnlag. Det ble bedt om at oppsigelsen ble trukket. Styreleder fastholdt at oppsigelsen var saklig og at den ikke ble trukket. [virksomhet1] tilbød «...6 måneders sluttvederlag i tillegg til oppsigelsestiden på 6 måneder, outplacement-avtale opp til 120.000 kr for å finne annet arbeid og rimelige advokatkostnader frem til nå. Tilbudet står til etter påske, 19. april 2022 kl. 16.00. Søkmålsfristen utsettes i forhold til dette.»
Advokat Myhre tok deretter den 04.05.2022 ut stevning på vegne av A. Det ble her fremmet krav om at A skulle fortsette i stillingen mens tvisten pågår, at retten skulle kjenne oppsigelsen av ham 11.03.2022 ugyldig og tilkjenne A erstatning og oppreisning.
Advokat Skarning innga på vegne av [virksomhet1] tilsvar den 25.05.2022. Her ble det nedlagt frifinnelsespåstand.
Advokat Skarning fremmet samtidig begjæring om rettens kjennelse for tilfeldig uttak av arbeidslivskyndige meddommere «... for å sikre at også meddommerne er helt uavhengig av sakens parter». Etter at begge parter hadde fått anledning til å uttale seg om dette spørsmålet, besluttet Agder tingrett den 27.06.2022 at meddommere i saken skulle trekkes i samsvar med arbeidsmiljøloven § 17-7 annet ledd. Beslutningen ble anket til Agder lagmannsrett som i kjennelse den 10.08.2022, forkastet anken. Lagmannsrettens kjennelse ble påanket til Høyesterett som den 01.09.2022 også forkastet denne anken.
Hovedforhandlingen i saken ble gjennomført i tiden 12. – 16.09.2022.
Det anføres at det ikke foreligger saklig grunnlag verken for oppsigelse eller avskjed i saken.
Det anføres at [virksomhet1] AS i møtet 10. februar 2022 i realiteten forsøkte å avskjedige minimum melde oppsigelse til A. Årsaken til at dette ikke ble gjennomført var at A motsatte seg dette og valgte å opptre ansvarlig ut ifra den rolle han hadde som daglig leder av virksomheten. Avskjeden, alternativt oppsigelsen, var formuriktig fra arbeidsgivers side.
Det anføres at realiteten i saken er at styret hadde trukket sin endelige konklusjon i møtet 10. februar 2022 slik at den etterfølgende prosess kun har hatt som formål om å bygge opp et grunnlag etter at konklusjon var trukket og meddelt til A.
Oppsigelsens saklige grunnlag må vurderes ut ifra situasjonen da den reelle konklusjon ble trukket og ved bevisvurderingen må de tidsnære bevis tillegges vesentlig større vekt enn eldre bevis. [virksomhet1] AS har i sitt sluttinnlegg trukket inn forhold som både bestrides og som uansett er eldre bevis med liten verdi for vurdering av oppsigelsen.
[virksomhet1] AS påberoper seg begrepet «tillit» som et begrep som ikke blir underbygd av faktiske forhold. Det oppfattes som erkjent fra [virksomhet1] AS at A har levert på de kriterier som kan måles i virksomheten slik at oppsigelsen ikke kan begrunnes med manglende måloppfyllelse.
Det gjelder fullt og ordinært vern mot oppsigelse og [virksomhet1] AS har bevisst valgt ikke å inngå forhåndsavtale som avviker fra dette. Bruk av manglende eller sviktende tillitt som oppsigelsesgrunnlag måtte ha blitt ivaretatt av en avtale etter § 15-16 andre ledd.
Det anføres at saksbehandlingen har vært mangelfull og ikke oppfyller lovens krav.
Saksøkerens påstand
I spørsmålet om rett til å fortsette i stillingen mens tvisten pågår:
I hovedsaken:
Oppsigelsen av A som daglig leder i [virksomhet1] AS 11. mars 2022 er saklig begrunnet i sviktende tillit til A. Vedtak om oppsigelse ble enstemmig fattet av styret i [virksomhet1]. Det er styret alene som har vurdert tilliten til A, og enstemmig fattet beslutning om oppsigelse av ham.
Tillitssvikten baserte seg blant annet på at A over en lengre periode ga utilstrekkelig informasjon til styret, nærmere bestemt i perioden fra 7. september 2021 og frem til 10. februar 2022. As manglende informering og involvering av styret vedrørende Miljødirektoratets rapport i januar 2022 var utløsende til at styrets tillit til ham ble vesentlig svekket. A hadde i tillegg en autoritær lederstil som ga negativ virkning på arbeidsmiljøet. Dette bekreftes gjennom at det i februar 2022 ble inngitt flere bekymringsmeldinger angående A, blant annet fra verneombud, AMU-representant og tillitsvalgt for operatørene, N4.
Saksbehandlingen før oppsigelsen var grundig og god, og varte i over en måned. Styret informerte A om deres sviktende tillit til ham, og det ble avholdt drøftelsesmøte. Det er en uriktig påstand, at A ble sagt opp eller avskjediget 10. februar 2022. Den datoen ble han muntlig informert om at han manglet styrets tillit, noe styreleder var i sin fulle rett til å kommunisere. Oppsigelse ble ikke besluttet før etter drøftelser, og først den 11. mars 2022.
Saksøktes påstand
Til begjæringen om gjeninntreden
Begjæringen tas ikke til følge.
Til hovedsaken
Prinsipalt:
Subsidiært:
Det første retten må ta stilling til i denne saken er hvorvidt arbeidsforholdet til A ble avsluttet ved møtet den 10. februar 2022. Anførselen fra den side er at det i realiteten ble foretatt en avskjedigelse eller oppsigelse av A i dette møtet.
Retten er kommet til at arbeidsforholdet til A ikke ble avsluttet ved dette møtet.
Eksplosjonen i [virksomhet1] 24. juni 2021 med store materielle skader og alvorlige personskader som følge, var en svært alvorlig hendelse. Den satte bedriften ute av funksjon fram til desember og de ansatte var urolige for om arbeidsplassen var sikker. En del ansatte uttrykte frykt. Arbeidsmiljøet var utfordrende i etterkant av eksplosjonen og utover høsten 2021. Verneombudet ga tilbakemelding til styret at hun hadde fått alvorlige tilbakemeldinger om mistillit til ledelse og HMS-/kvalitetssjef. Det ble igangsatt to grupper av ansatte – en tiltaksgruppe og en risikogruppe – som skulle forbedre oppstarten av anlegget. Det overordnede mål for disse gruppene var «... å legge til rette for sikker drift av anlegget, basert på en omforent og bred forståelse av hvilke risikoelementer denne driften inneholder, og hvordan disse håndteres». Bedriftshelsetjenesten (BHT) avdekket arbeidsmiljøutfordringer, men anså disse som for store til at BHT kunne håndtere disse. Dette medførte igjen at et utenforstående firma – Empowering People – ble engasjert for å arbeide med disse utfordringene. Arbeidsmiljøutvalget (AMU) uttrykte mistillit til daglig leder og HMS-/kvalitetssjef. Herunder ble det i en avstemning i avdelingen for drift og vedlikehold holdt en avstemning der tema var: «Ser du noen muligheter for å gjenopprette tillit til daglig leder ved hjelp av en tiltakspakke». Over 3⁄4 av de som deltok i denne avstemningen svare nei på spørsmålet. A ble gjort kjent med dette 13. oktober og han videreformidlet dette også videre til styreleder N1 samme dag. I nytt styremøte den 26. oktober oppfattet styret at det fortsatt var generelle arbeidsmiljøutfordringer, men at situasjonen var under kontroll. De hadde fått ekstern hjelp fra Empowering People og HMS-/kvalitetssjef var skiftet ut.
Eksplosjonen medførte også at Arbeidstilsynet, politiet og Miljødirektoratet ble koblet inn i saken. Uttalelser og rapporter fra disse utenforstående instanser kunne få store økonomiske konsekvenser ved mulig avkortning av forsikringsutbetalinger fra [virksomhet1]s forsikringsselskap KLP. Styret hadde den 25. august gitt uttrykk for at det ønsket å følge opp situasjonen tett etter eksplosjonen.
Empowering People skulle i forbindelse med sitt arbeid gjennomføre en bred medarbeiderundersøkelse. Denne skulle dekke ulike aspekter inkludert tillit til ledelse og det arbeidet som hadde pågått i etterkant av eksplosjonen. I styremøte 14. desember 2021 ble arbeidet gjort så langt presentert av N5 fra Empowering People. I etterkant av møtet ble det uttalt bekymring fra noen av styremedlemmene på grunn av kritikk mot A. Styreleder spurte da N5 om det var tillit til A fra de ansatte. Til dette svarte N5 at de trengte mer tid til å svare på det.
Miljødirektoratets gjennomførte som tidligere angitt, tilsyn den 26. november. Rapport derfra av 14. januar 2022 ble mottatt samme dag av A. Styremedlem N6 skrev 17. januar en e-post til A med forespørsel om det var «noen endringer fra KLP på oppgjøret etter eksplosjonen». A svarte tilbake at «... ingenting hørt ...». Det ble overfor ham ikke opplyst at Miljødirektoratets rapport da forelå. Ved en medarbeidersamtale med styreleder 19. januar opplyste A på slutten av samtalen at rapport var mottatt. På bakgrunn av samtalen oppfattet styreleder at det «ville være punkter [virksomhet1] ønsket å påpeke», men at dette var «håndterbart». [virksomhet1] sendte en kommentar til Miljødirektoratet den 21. januar. Styreleder var på dette tidspunkt ukjent med selve innholdet i rapporten fra Miljødirektoratet og selskapet svar. Styrets nestleder hadde imidlertid den 2. februar fått en e-post med rapporten og selskapets svar. Han sendte denne samme dag videre til styreleder og skrev at han var bekymret for om denne kunne «slå svært negativt ut med tanke på forsikringsoppgjøret». Styreleder kontaktet da A på e-post torsdag 3. februar. Her skrev han blant annet:
Styret og jeg har ved flere anledninger etterspurt – og fått bekreftet fra deg – på at [virksomhet1] ikke har brutt interne rutiner. Styret har etterlyst dette for å forsikre oss om at [virksomhet1] ikke kunne forhindret ulykken og med dertil fare for at vi blir økonomisk skadelidende i et forsikringsoppgjør.Jeg ber deg derfor klargjøre for styret så snart som mulig hva den faktiske situasjonen er mht Miljødirektoratets rapport på avvik og bemerkninger og bakgrunnen for disse. Vi trenger et svar på dette før helgen starter.
A ga en rask tilbakemelding der han skrev:
Status mht MDirs inspeksjonsrapport er som følger:
At [virksomhet1] selv mener vi har rutiner som oppfyller alle relevante krav, og at vi selv mener at disse har blitt fulgt til punkt og prikke, betyr ikke at andre (f eks MDir) ikke kan vurdere det annerledes. Så langt har ingen kunnet påvise eller dokumentert noe annet, og selv om MDir nå mener å ha funnet mangler er ikke dette noe vi uten videre aksepterer, som det framgår av Brattengs notat.
Jeg står således ved mine tidligere uttalelser omkring dette.
A skrev også en e-post til styret den 7. februar der han redegjorde for status med hensyn til rapporten fra Miljødirektoratet. Her påpekte A at [virksomhet1] stilte seg uforstående til avvik hos selskapet knyttet til avfallsmottak og risikovurderinger.
Styret var av den oppfatning at A skulle formidlet Miljødirektoratets rapport umiddelbart til dem da den forelå. Videre slo det styret at svaret fra A til Miljødirektoratet av 21. januar var unødig krast. Svaret viste ifølge styret en mangel på ydmykhet, da det i svaret ble konstatert at Miljødirektoratet hadde tatt feil.
Styret hadde derfor et møte den 8. februar. Her deltok alle styremedlemmene med unntak av representanten for de ansatte. Det var på dette tidspunkt akkurat valgt inn en ansatt representant i styret. Styret diskuterte i møtet As redegjørelse uten at det ble truffet noen beslutning eller vedtak. Det ble imidlertid avtalt et nytt møte dagen etterpå. Styreleder hadde i dette møtet utfordret hver enkelt deltaker til å vurdere As håndtering av Miljødirektoratets rapport.
Neste dag den 9. februar avholdt styret et nytt møte. Konklusjonen på dette møtet var at A skulle innkalles til en samtale med styreleder og nestleder. På bakgrunn av denne beslutningen ringte styreleder til A og ba ham møte neste morgen. Tema for møtet skulle være manglende tillit til A som daglig leder. A fikk beskjed om at styreleder og nestleder ville møte. A sa han ville ha med seg en «bisitter», noe styreleder sa var helt i orden.
Før møtet ble gjennomført hadde styret hatt kontakt med advokat. A hadde gjort det samme. Likeså hadde han kontaktet en venn – N3 – og bedt ham bli med på møtet. N3 hadde av As advokat blitt bedt om å sette opp et notat om det som skjedde på møtet.
Partene er ikke enige i hva som ble resultatet av møtet. A har anført at han i realiteten ble avskjediget eller oppsagt i møtet, mens [virksomhet1] har anført at dette kun var en samtale.
Retten finner det ikke sannsynliggjort at det resultatet av møtet/samtalen den 10. februar 2022 var en avslutning av As arbeidsforhold som administrerende direktør for [virksomhet1]. Dette var verken en oppsigelse eller en avskjed. Dette var en samtale der bedriften hadde et ønske om å finne en løsning på den mistillit som forelå mellom A og styret. A forklarte i retten at det var mulig at «... det ikke var oppsigelse eller avskjed de mente, men da har de ikke skjønt hva de har sagt og hva jeg har oppfattet».
Retten legger til grunn at styreleder innledet med å si at dette var en samtale. Retten legger videre til grunn at styreleder og nestleder ga uttrykk for at styret ikke lenger hadde tillit til A og at dette var noe som hadde bygd seg opp over tid. Det var As håndtering av Miljødirektoratets rapport som til slutt hadde vært avgjørende. Det ble utdypet noe mer om bakgrunnen for mistilliten. Det ble også gitt uttrykk for at man ønsket å «finne en løsning». I dette lå det muligheten for at partene kunne komme til en enighet om avslutning av arbeidsforholdet, men noe konkret om dette ble ikke nevnt. Deretter ble A gitt anledning til å stille spørsmål.
Det ble ikke ført noen formell protokoll fra møtet. Advokat Myhre hadde fått N3 til å skrive et notat fra møtet. Dette skrev N3 den 14. februar basert på sine notater tatt under selve møtet. Notatet ble sendt til advokat Myhre og ble ikke forelagt [virksomhet1] for eventuelle kommentarer, endringer eller tilføyelser. Det var først da stevning ble sendt at motparten ble kjent med innholdet.
Ifølge notatet fra N3
... bemerket (A) at en oppsigelse må være saklig begrunnet, og at styret må følge formkrav i en avskjedigelse, hvis ikke kan det ende i en arbeidsrettssak. A sa videre at selv om utfallet er klart må prosessene være ryddige, og i henhold til det oppsigelsesvernet han har i kontrakten fra han ble ansatt.
Etter at møtet den 10. februar hadde vart en stund ba A om en pause. Styreleder og nestleder gikk inn på et annet kontor mens de to andre ble værende. Det ble avtalt at A og N3 skulle ta kontakt igjen etter at de hadde snakket sammen. Etter en stund hentet de styreleder og nestleder og avsluttet møte. A gikk deretter tilbake til sitt arbeid for å gjennomføre noen tidligere avtalte møter. Han fortsatte videre i sitt arbeid til han fikk den formelle oppsigelsen den 11. mars 2022.
A var ikke gitt noe pålegg om å avslutte arbeidsforholdet i møtet 10. mars. Arbeidsmiljøloven krever at dette skal skje skriftlig, jf. § 15-4 første ledd. Det skjedde ikke her. Skal en oppsigelse være gitt muntlig eller i handling må den være fulgt opp på en eller annen måte, jf. Rt-1997-1128. Heller ikke dette skjedde. Det ble ikke sagt at han ble sagt opp eller avskjediget og han ble heller ikke utestengt fra arbeidsplassen. Han gikk tilbake til sin arbeidsplass, og gjennomførte et par møter senere samme dag.
Basert på ovenstående finner retten at dette ikke var en oppsigelse eller avskjed verken i ord eller handling. Det var et møte med styrets leder og nestleder der det ble uttrykt mistillit til A.
11. mars 2022 fikk A overlevert skriftlig oppsigelse av styrets leder. Innholdet i oppsigelsen, herunder pålegg om umiddelbar fratreden fremgår foran.
Arbeidsmiljøloven § 15-7 første ledd gir arbeidstaker vern mot usaklig oppsigelse. Her står det:
Arbeidstaker kan ikke sies opp uten at det er saklig begrunnet i virksomhetens, arbeidsgivers eller arbeidstakers forhold.
For at oppsigelsen av A skal være gyldig må den følgelig være «saklig begrunnet i virksomhetens, arbeidsgivers eller arbeidstakers forhold».
Ved saklighetsvurderingen har retten full prøvelsesadgang. Høyesterett angir i HR-2019-928-A avsnitt 43:
Det skal som del av saklighetsvurderingen foretas en konkret skjønnsmessig avveining av virksomhetens og den ansattes interesser, jf. Rt-2011-1674 avsnitt 35. Domstolene kan i tillegg til å prøve denne vurderingen, også kontrollere om oppsigelsen er basert på riktig faktum og om kravene til forsvarlig saksbehandling er fulgt, jf. Rt-1984-1058 på side 1067.
Selve kravet til saklig grunn er streng. Høyesterett har i HR-2011-2327-A avsnitt 35 formulert dette slik:
Det er i gjeldende rett etablert en høy terskel for at en oppsigelse skal anses saklig begrunnet etter § 15-7. I Rt-2009-685 avsnitt 52 uttaler førstvoterende følgende om den normen bestemmelsen gir anvisning på:
«Med utgangspunkt i oppsigelsesgrunnlaget og arbeidsavtalen gir bestemmelsen anvisning på en konkret skjønnsmessig avveiing av virksomhetens og den ansattes interesser. Spørsmålet er om det etter en samlet avveiing av begge parters behov, anses rimelig og naturlig at arbeidsforholdet bringes til opphør. Terskelen for å si opp en ansatt er høy, og arbeidsgiver må kunne vise til gode grunner.»
En virksomhets øverste leder kan ved forhåndsavtale om etterlønn fraskrive seg det stillingsvernet som ligger i arbeidsmiljøloven § 15-7, jf. bestemmelsen i § 15-16 annet ledd. A hadde ved sin ansettelse som administrerende direktør ikke inngått noen slik forhåndsavtale. Oppsigelsesvernet gjelder da fullt ut for ham.
Ved vurderingen av om oppsigelsen er saklig har det imidlertid betydning at denne gjelder bedriftens daglige leder. Høyesterett har i HR-1997-44-A uttalt følgende om oppsigelsesterskelen for ledere:
Selv om bestemmelsen [dagjeldende bestemmelse om avskjed i arbeidsmiljøloven 1977 § 66 nr. 1] ikke uttrykkelig sondrer etter arbeidstakerens stilling, er det på det rene at det må stilles særlige krav til en leder. Det samme forhold vil altså lettere kunne anses som grovt pliktbrudd» eller «vesentlig mislighold» når arbeidstakeren har en ledende stilling enn når det gjelder en underordnet, jf blant annet Rt-1993-300. Dette har sammenheng både med det særlige behovet for tillit til en leder, og med den signaleffekt en leders handlemåte har overfor andre ansatte.
I en avgjørelse av Eidsivating lagmannsrett i RG-2010-1625 bemerket lagmannsretten:
Selv om daglig leder er omfattet av arbeidsmiljølovens oppsigelsesvern, er det gjennom rettspraksis lagt til grunn at han har et svakere oppsigelsesvern enn underordnede ansatte.
I sin avhandling skriver Therese Smith Ulseth: Daglig leders stillingsvern s. 175:
Når det gjelder stillingens art, synes rettspraksis å ha lagt til grunn at det gjelder en egen standard for daglige ledere, i den forstand at det stilles strengere krav til hennes opptreden og innsats. Som tidligere nevnt, skal det mindre til før et forhold anses som saklig grunn for oppsigelse av daglig ledere enn for andre arbeidstakere. To høyesterettsdommer er her sentrale, Rt-1997-1128 (Trekkpålegg) og Rt-1993-300 (Funksjonsteknikk). Begge dommene gjelder avskjed, men de må ha overføringsverdi til spørsmålet om det foreligger saklig grunn for oppsigelse.
Spørsmålet om oppsigelsen av A er saklig begrunnet i samsvar med bestemmelsen i arbeidsmiljøloven § 15-7, må vurderes i lys av det som her er nevnt.
Ved vurderingen av saklighetskriteriet tar retten utgangspunkt i de i oppsigelsen angitte oppsigelsesgrunner.
Det er fra [virksomhet1]s side angitt at hovedbegrunnelsen for oppsigelsen er at A over lengre tid har brutt informasjonsplikten sin overfor styret. Det er vist til at denne plikten har stått svært sentralt etter brannen i 2020 og eksplosjonen i 2021. Det er spesielt fremhevet at brevet fra Miljødirektoratet 14. januar 2022 skulle styret vært informert om umiddelbart, sett på bakgrunn av muligheten for avkortning i forsikringen. I stedet for å informere styret har de av A fått informasjon om at alle rutiner har vært fulgt.
Det er på det rene at A mottok Miljødirektoratets rapport 14. januar 2022. Han informerte ikke styret umiddelbart. Det var via andre at styret ble kjent med rapporten. A har vist til at han bare har fulgt etablert praksis og rutiner i [virksomhet1] om hvorledes tilsynsrapporter skulle håndteres. Miljødirektoratet overtok tilsynsansvaret fra Fylkesmannen/Statsforvalteren fra 2021. Før den tid var det Fylkesmannen/Statsforvalteren som foretok samme type tilsyn. Slike tilsyn var tidligere blitt gjennomført i 2013, 2016 og 2019. I tillegg hadde bedriften regelmessige tilsyn fra andre organer som Arbeidstilsynet mm. Disse har alle blitt behandlet administrativt, og når rapportene fra de ulike organene forelå inngikk de i As månedsrapporter til styret. Når det gjaldt rapporten fra Miljødirektoratet var det As hensikt at denne skulle bli presentert på styremøte den 16. februar.
Retten er av den oppfatning at rapporten fra Miljødirektoratet av 14. januar skulle vært forelagt styret snarest mulig etter at den var mottatt. Styret hadde allerede kort tid etter eksplosjonen 24. juni bedt om fortløpende informasjon om alle forhold som omhandlet eksplosjonen. Eksplosjonen var en helt ekstraordinær hendelse som i tillegg til de omfattende materielle skader, medførte alvorlige personskader. Hendelsen skapte frykt hos de ansatte for at driften ble startet opp før denne kunne drives på en forsvarlig måte. I tillegg var det spørsmål om de ansatte hadde tillit til ledelsen for deres arbeid i etterkant av eksplosjonen. Styret var opptatt av hvorvidt KLP som selskapets forsikringsselskap ville foreta avkortning i forsikringssummen, med påfølgende alvorlige økonomiske konsekvenser for virksomheten. Rapporten fra Miljødirektoratet ville kunne være sentral i dette spørsmålet. Når Miljødirektoratet i tillegg konstaterte avvik – som knyttet seg til brudd på forurensningsloven og internkontrollforskriften – og påpekte anmerkninger, var det helt sentralt at styret ble koblet inn umiddelbart med mulighet til å påvirke prosessen alt fra første stund. Dette var ikke en tilsynsrapport basert på et regelmessig og årlig forekommende tilsyn på et spesielt område, men en rapport etter en ekstraordinær hendelse som hadde hatt store personlige konsekvenser for ansatte, hadde hatt og kunne ha store økonomiske konsekvenser for virksomheten. Hvorvidt Miljødirektoratet faktisk hadde rett i sine vurderinger og påpekninger, er i relasjon til As informasjonsplikt, av mindre betydning.
Da A avslutningsvis i samtalen med styreleder N1 den 19. januar nevnte revisjonen fra Miljødirektoratet og anga at dette var «håndterbart», ga han i beste fall en misvisende opplysning til styreleder. At styret før dette «... ved flere anledninger hadde etterspurt – og fått bekreftelser fra deg (A) på at [virksomhet1] ikke har brutt interne rutiner», jf. N1s e-post til A 3. februar 2022, viser det samme.
Manglende umiddelbar informasjon om rapporten fra Miljødirektoratet var den utløsende årsak til det som endte med oppsigelse av A.
Den manglende informasjon til styret knytter seg også til at opplysninger om problemene i arbeidsmiljøet i [virksomhet1] høsten 2021 ikke ble videreformidlet i tilstrekkelig grad til styret. A informerte om problemene, men på en slik måte at de fremsto som håndtert på en tilstrekkelig tilfredsstillende måte.
Arbeidsmiljøutfordringene i [virksomhet1] omfattet – slik retten ser det – to hovedområder som for så vidt overlapper hverandre. Det ene omfattet frykt hos de ansatte knyttet opp mot sikkerheten på arbeidsplassen. Frykt som hadde sin bakgrunn i brannen i 2020 og særlig eksplosjonen i 2021. Dette omhandlet blant annet frykt for at virksomheten startet opp før man var trygg på at lignende alvorlige hendelser ikke kunne skje igjen. Det andre hovedområde omfattet mistillit til A og HMS-/kvalitetssjef. Overfor A omhandlet dette blant annet at de ansatte opplevde en fryktkultur. De ansatte opplevde ikke å bli lyttet til og det var mange utfordringer i forhold til As lederstil.
Som angitt tidligere oppsto det store arbeidsmiljøutfordringer denne høsten – sett på bakgrunn av eksplosjonen.
Verneombud N7 varslet om mistillit til ledelse og sikkerhetssjef fra alle avdelinger i [virksomhet1] ved skriv av 7. september 2021. Her ble det angitt at håndteringen av brannen i 2020 ikke var tilstrekkelig. Det var meldt bekymringer rundt sikkerheten vedrørende leveranser av farlig avfall – uten at dette var tatt tak i. Videre ble det påpekt at: «Flere opplever at avvik/bekymringer avfeies og at tilbakemeldingene er lite inviterende for å fortsette å levere inn avvik». Endelig ble det stilt spørsmål om personlige relasjoner mellom sikkerhetssjef og daglig leder påvirket evnen til å fatte beslutninger som var til beste for organisasjonen. HMS-/kvalitetssjef var personlig venn av A. HMS-/kvalitetssjef satt også som sekretær for AMU. Mange ansatte torde ikke ta opp forhold i AMU av frykt for at dette ble videreformidlet til A og da med den konsekvens at vedkommende ble skjelt ut.
Kortversjon av tilbakemeldinger rundt arbeidsmiljøet foretatt av Medco på vegne av bedriftshelsetjenesten var:
Flotte arbeidstakere, flott bedrift med viktig samfunnsoppdrag Man er stolt av bedriften, kollegaene og arbeidsmiljøet, men opplever brist på tillit, brist på trygghet og sikkerhet på bedriften og tvil om sin fremtid i bedriften om man ikke får til nødvendige endringer.
Arbeidsmiljøutvalget hadde møte 30. september 2021. Her ble det besluttet å be om råd fra styret vedrørende mistillit til direktør og HMS-/kvalitetssjef. Leder i AMU skulle kontakte A for å informere om denne beslutningen om å informere styret. A ønsket imidlertid å ha en dialog med AMU før dette skjedde. Det ble akseptert. A møtte i AMU 7. oktober og kommenterte den mistilliten de ansatte hadde mot ham. Leder i AMU N8 anbefalte selv A å gå til styret. Hun forklarte at hun spurte A direkte om han hadde forstått alvoret i arbeidsmiljøsituasjonen i bedriften og om han ville ta denne på alvor. A bekreftet at situasjonen var forstått og at han tok den på største alvor.
Empowering People arbeidet med arbeidsmiljøutfordringene i [virksomhet1] høsten 2021. Blant annet ble de to gruppene tiltaksgruppen og risikogruppen opprettet. A varslet styreleder om utfordringene og også om avstemningen der over 3⁄4 av ansatte i drifts- og vedlikeholdsavdelingen meddelte at de ikke så noen mulighet for å gjenopprette tilliten til daglig leder ved hjelp av tiltakspakke.
På bakgrunn av disse forhold hadde styreleder N1 og nestleder N2 den 15. oktober 2021 et møte med A. Her forklarte A at han mente de hadde kontroll over situasjonen. Det ble blant annet vist til de to gruppene som var nedsatt og at Empowering People skulle starte opp arbeidet den 18. oktober.
Nytt møtet mellom de samme tre personer ble avholdt 20. oktober 2021. Her ble det vist til at allmøte den 19. oktober hadde forløpt uten dramatikk og uten spørsmål. A ga uttrykk for «at skuta er snudd».
På styremøte den 26. oktober som angitt foran, oppfattet følgelig styret at det fortsatt var generelle arbeidsmiljøutfordringer, men at situasjonen var under kontroll. Empowering People bidro med ekstern hjelp og HMS-/kvalitetssjef var skiftet ut. Av styreprotokollen fremgikk blant annet:
I forlengelsen av arbeidet med å kartlegge omstendighetene rundt hendelsen den 24.juni har det også dukket opp enkelte mer generelle arbeidsmiljø-relaterte utfordringer i [virksomhet1]. Konkret har flere medarbeidere gitt uttrykk for manglende tillit til ledelsens evne til å treffe tiltak som kan hindre nye branner eller eksplosjoner. Det er en uro ledelsen tar svært alvorlig, og innebærer at det i ukene framover også vil bli fokusert på å bygge opp den nødvendige tilliten til at sikkerhet og trygghet er ivaretatt.
Arbeidsmiljøutfordringene var større enn det styret ble informert om. Styret oppfattet at det var utfordringer, men at disse var tatt tak i og håndtert. A har her holdt styret uvitende om hvor dypt disse problemene stakk og at det var sterk mistillit til han som daglig leder fra de ansatte.
Som angitt over var dette et tema etter eksplosjonen. Dette omfatter som nevnt både i forhold til om de ansattes sikkerhet var ivaretatt på en god måte og det omfattet mistillit til daglig leder.
N8 (ny HMS-/kvalitetssjef) stilte i august 2021 spørsmål om hvordan ledelsen oppfattet tilliten fra de ansatte. Hun hadde fått tilbakemeldinger fra ansatte. På bakgrunn av dette stilte hun en del spørsmål, blant annet: «Hvordan har de ansatte det? Hvordan tror ledelsen de ansatte har det?» De ansatte «opplever lite ydmykhet, opplever å ikke bli lyttet til, opplever at innspill ikke blir grundig og faglig vurdert» Videre stilte hun spørsmål om: «Hvordan stiller ledelsen seg til det faktum at ansatte opplever en fryktkultur? Man tør ikke stille spørsmål til folk med ansvar – redd for å bli 'uglesett' og frykter reaksjoner».
A valgte å svare på disse spørsmålene og denne kritikken ved å spille inn en entimes video som ble lagt ut. As svar ble altså fremført som en monolog og ikke som en dialog med de ansatte.
Verneombudet skrev den 7. september 2021 at hun «som verneombud reagerer ... på alvorlige tilbakemeldinger om mistillit til ledelse og sikkerhetssjef». Hun presiserte i retten at hun med ledelse her mente A. Når det gjaldt avvik og tilbakemeldingskultur skrev hun blant annet: «Flere opplever at avvik/bekymringer avfeies og at tilbakemeldingene er lite inviterende for å fortsette å levere inn avvik».
Styremedlem fra de ansatte – N9 – skrev i en e-post 22. februar 2022 blant annet: «Vi har et alvorlig problem med arbeidsmiljøet på [virksomhet1]. Som bedriftslegen sa, er arbeidsmiljøet på [virksomhet1] fiendtlig. Jeg har selv vært verneombud og representant i AMU, hvor bedriftslege og psykolog har forklart alvorlighetsgraden av dette. Som rapporter sier og som jeg mener kommer disse problemene av lederstilen til administrerende direktør. Det er en lederstil som baserer seg på frykt og hersk. Dette er et problem som strekker seg langt tilbake i tid. For ca 9 år siden var Empowering People der for første gang, da var også dette et av hovedproblemene. Så at de denne gangen skal klare å etablere et sunt arbeidsmiljø er nok umulig. Denne frykten og fraværende tilliten sitter så dypt i så mange hos [virksomhet1] at det er vanskelig å forklare». Riktig nok ble dette skrevet etter at styret hadde startet prosessen der de ville vurdere oppsigelse av A. Retten kan likevel ikke se at dette i vesentlig grad svekker vekten av dette som bevis. Beviset forsterker bare det inntrykk andre har gitt uttrykk for.
Også tillitsvalg ved bedriften – N4 – skrev en uttalelse til styreleder 23. februar 2022. Han skrev:
«I lys av de siste to års hendelser, stor brann og eksplosjon med personskade på [virksomhet1], føler vi som operatørgruppe det underlig at daglig leder forsetter mer eller mindre som ingenting har hendt. Hendelsene har kulminert i en stor mistillit mot daglig leder. Som i sin rolle, og ikke minst fryktbaserte lederstil, ikke har vært lydhør for operatørenes bekymringer ved mottak av farlig avfall. Verbale sinneutbrudd når vi kommer med konstruktive, men kritiske spørsmål. Problemene med hans lederstil strekker seg langt tilbake, og er beskrevet i Empowerings rapport i fra 2013. Det har vært jevnlige arbeidsmiljøundersøkelser, men vi anser disse som begrensede. De har vært lite forklarende med begrensende antall og utdypende spørsmål. Videre ser vi positivt på Empowering People sitt nye engasjement ved [virksomhet1], og samtale/kursing med ansatte i etterkant av hendelsene. Og ikke minst, veien videre.»
Leder for AMU skrev blant annet til A etter AMU møtet 9. mars 2022: «... Tilbakemeldingene som ble gitt i AMU gir indikasjoner på at det ikke er skjedd noen vesentlig endring i de ansattes tillitt til deg som øverste leder. Dette ser ut til å bunne i opplevelser av at du flere ganger har besluttet endringer uten å benytte deg av muligheten for drøftinger og involvering av berørte parter».
Slik retten ser det hadde A en svært autoritær lederstil. Sentralt for tilliten fra de ansatte var at denne autoritære lederstilen medførte en negativ virkning på arbeidsmiljøet. Den hadde en sterk negativ virkning på det psykososiale arbeidsmiljøet for svært mange ansatte.
Et illustrerende eksempel på As holdning til de ansatte og til hans lederstil viste seg ved en uttalelse ham kom med i et møte med nestleder og styreleder 15. oktober 2021. Her uttalte A at «... han ikke trenger tillit fra de ansatte, men er kun avhengig av tillit fra styret».
Dette er en helt uakseptabel holdning fra en daglig leder overfor de ansatte. Det må være et grunnleggende krav til bedriftens daglige leder at han søker å skape en trygg arbeidsplass og lytter til ansatte. Dette følger også av formålsbestemmelsene i arbeidsmiljøloven § 1-1. Her angis det at lovens formål blant annet er «å sikre et arbeidsmiljø som gir grunnlag for en helsefremmende og meningsfylt arbeidssituasjon ...». Det følger også av bestemmelsen om det psykososiale arbeidsmiljøet i lovens § 4-3 der det blant annet fremgår at «Arbeidstaker skal ikke utsettes for trakassering eller annen utilbørlig opptreden» og i bestemmelsens fjerde ledd: «Arbeidstaker skal, så langt det er mulig, beskyttes mot vold, trusler og uheldige belastninger som følge av kontakt med andre».
Retten stiller spørsmål ved hvordan en daglig leder kan sikre et godt arbeidsmiljø når han sier at han ikke trenger tillit fra de ansatte, men i stedet er den som skaper en fryktkultur.
Også innad i ledergruppen var det utfordringer i forhold til A. Ifølge administrasjonssjef N10 skapte det støy og mistillit og en form for splittelse i ledergruppen da A besluttet at N11 – som var As venn – skulle få endret sin funksjon til stabssjef og følgelig bli As «nestkommanderende». Også i ledergruppen gjorde As lederstil det vanskelig for de andre i ledergruppen å ta opp forhold. Ifølge N10 gjorde raserianfall hos A noe med muligheten til å ta opp ting. Etter at A forlot stillingen har det være en helt annen og god atmosfære i ledergruppen, med stor takhøyde for å ta opp ting.
[virksomhet1] besvarte tilsynsrapporten av 14. januar 2022 ved brev av 21. januar 2022. Brevet er underskrevet av A og HMS- og kvalitetssjef N8. Hun var imidlertid ikke med på å formulere brevet. Hun forklarte at hun bare ble bedt om å gå inn på et møterom der A og N11 var til stede. Her fikk hun brevet som allerede var skrevet, leste det gjennom og signerte det. N8 oppfattet brevet som unødig krast og lite ydmykt og forklarte at hun ikke ville formulert seg så krast. Også N8 forklarte at «stemningen» i bedriften etter at A sluttet har vært veldig bra. Hun hadde vanskeligheter med å se for seg at han kom tilbake. Hun ga uttrykk for at «halve arbeidsstokken da ville sett seg om etter ny jobb», hun selv inkludert.
Selv om styret var kjent med at det var manglende tillit til daglig leder fra mange av de ansatte så var de ukjent med omfanget og dybden på denne mistilliten. A har gitt utilstrekkelig informasjon til styret om denne mistilliten fra de ansatte.
A skrev en tekstmelding som han sendte til de hver av de tre styremedlemmene N12, N13 og N6 den 11. februar 2022. I denne stod det: «Jeg lurer på hvilke røverhistorier du har blitt fortalt som har ført til at jeg i løpet av tre uker har mistet styrets tillit? Og hvorfor dette skal frata meg alle rettigheter som arbeidstager? Spørsmålene, og formalfeilene, står i kø her».
N12 opplyste i retten at hun oppfattet denne henvendelsen som utidig. N13 oppfattet denne som ubehagelig når denne var sendt «utenfor alle formelle kanaler».
Henvendelsen til de tre styremedlemmene er nok utidig, men det er forståelig på et menneskelig plan at A sendte disse. Disse meldingene er alene ikke tilstrekkelig til å kunne tilfredsstille kravet i arbeidsmiljøloven § 15-17 til at oppsigelsen av ham er usaklig.
Etter samlet og helhetlig vurdering av de forhold som angitt i oppsigelsen av 11. mars 2022, er imidlertid retten av den oppfatning at oppsigelsen ikke er usaklig. Styret hadde saklig grunn til oppsigelse av A. Det vises her særlig til den manglende og utilstrekkelige informasjon til styret fra høsten 2021 og fram til møtet den 10. februar 2022. Et samlet styre hadde mistet tilliten til ham på grunn av dette. Det var sterk mistillit til A fra de ansatte i denne perioden. Dette har arbeidsgiver en plikt til å medvirke til å bedre. Ved manglende informasjon til styret om alvoret i mistilliten fra de ansatte, hadde styret ikke mulighet til å sørge for at tilstrekkelige grep ble fattet.
Etter møtet med A den 10. februar ble han ved e-post 15. februar innkalt til drøftelsesmøte. Overskriften i e-posten var «drøftelsesmøte etter arbeidsmiljøloven § 15-1». Det fremgikk av innholdet i e-posten at «Styret har i styremøte 10.2.22 kl. 1600 besluttet at det skal gjøres en vurdering av ditt ansettelsesforhold i selskapet av følgende grunner». Deretter ble det listet opp de samme forhold som senere ble brukt som begrunnelsen for oppsigelsen. I e-posten fremgikk det videre følgende: «Før styret fatter en beslutning i sakens anledning, skal du få anledning til å kommentere ovennevnte punkter i drøftelsesmøte ...». A ble videre gitt anledning til å ta med seg rådgiver/advokat og han ble også gitt anledning til skriftlige kommentarer innen 28. februar. I et udatert skriv mottatt 17. februar ga A omfattende kommentarer til innholdet i innkallingen til drøftelsesmøtet. I skrivet imøtegikk og tilbakeviste han anklagene som var rettet mot ham. Drøftelsesmøte ble deretter gjennomført 21. februar. Her møtte A sammen med advokat Myhre, mens [virksomhet1] møtte med styreleder og nesteleder sammen med advokat Skarning – sistnevnte via Teams. Det ble ført protokoll fra møte.
Styret vedtok deretter i styremøte 1. mars å tilby sluttpakke til daglig leder på totalt 12 måneder fra 1. april. Den 2. april ga styreleder også tilbakemelding på As udaterte skriv mottatt 17. februar. Dette ble igjen kommentert av advokat Myhre på vegne av A, i skriv av 10. mars. I skrivet ble også tilbudet om sluttpakke avslått. Samme dato sendte styreleder så over det foreliggende materialet til styret. Han skrev avslutningsvis: «Basert på denne informasjonen må styret ta stilling til om vi skal sende en oppsigelse til A i morgendagens styremøte basert på den omfattende dokumentasjonen som er vedlagt. Jeg velger å vedlegge et utkast til oppsigelse. Det er viktig at vi prinsipielt vedtar endelig beslutning om prosessen knyttet til administrerende direktørs stilling – før vi eventuelt går gjennom utkastet». Dagen etterpå den 11. mars 2022 ble det truffet et enstemmig styrevedtak om oppsigelse av A. Den skriftlige oppsigelsen ble levert personlig til A på hans bopel.
Som det fremgikk innledningsvis, ble det av advokat Myhre krevet forhandlingsmøte den 14. mars på vegne av A, jf. arbeidsmiljøloven § 17-3. I forkant av dette hadde advokat Myhre kommet med et skriftlig notat med synspunkter på oppsigelsen. Forhandlingsmøtet ble avholdt 23. mars. Møtet førte ikke til noen enighet, men det ble avtalte et nytt forhandlingsmøte den 1. april. I forkant av dette avholdt styret styremøte 30. mars. I forhandlingsmøtet fastholdt styret oppsigelsen. Det fremgikk imidlertid av referatet at: «... selskapet tilbyr 6 måneders sluttvederlag i tillegg til oppsigelsestiden på 6 måneder, outplacement-avtale opp til 120.000 kr for å finne annet arbeid og rimelige advokatkostnader frem til nå. Tilbudet står til etter påske, 19. april 2022 kl. 16.00. Søksmålsfristen utsettes i forhold til dette.»
Retten kan på bakgrunn av foranstående redegjørelse ikke se at saksbehandlingen av As oppsigelse er mangelfull. Den oppfyller de formelle krav til en oppsigelse i arbeidsmiljøloven. Det er gjennomført drøfting før beslutning om oppsigelse ble foretatt, jf. arbeidsmiljøloven § 15-1. Formkravene i bestemmelsen § 15-4 er overholdt.
Det fremgår av arbeidsmiljøloven § 15-11 blant annet at
I arbeidsmiljøloven § 15-11 femte ledd fremgår det at
Retten kan bestemme at arbeidstaker som er urettmessig utestengt fra arbeidsplassen etter at oppsigelsesfristen eller tidsrommet for arbeidsavtalen er utløpt, har rett til å gjeninntre i stillingen dersom arbeidstaker ber om dette innen fire uker fra utestengningen.
A har krevet å få gjeninntre i stillingen ved stevningen den 4. mai 2022. Han har vist til at han ble utestengt fra arbeidsplassen ved oppsigelsen den 10. mars. Han ble her pålagt umiddelbar fratreden og fra samme tidspunkt ble hans adgangskort og e-postkonto sperret.
Utgangspunktet for fireukersfristen regnes fra det tidspunkt arbeidstakeren faktisk/objektivt ble utestengt, jf. Rt-2009-1563 avsnitt 34. Retten legger imidlertid til grunn at A har overholdt fireukersfristen ved at styret i forhandlingsmøtet 1. april ga ham et tilbud som han fikk frist til 19. april for å godta, og samtidig sa at søksmålsfristen ble utsatt «... i forhold til dette».
Retten har som det fremgår foran, kommet til at oppsigelsen av A er gyldig. Utgangspunktet er likevel at dersom søksmål reises innen de frister som loven setter, kan arbeidstakeren fortsette i stillingen så lenge tvisten pågår. Denne rettigheten gjelder også bedriftens daglige leder, jf. Rt-1999-1998.
I Ot.prp.nr.49 (2004–2005) s. 239 påpekes imidlertid følgende:
Departementet legger til grunn at retten til å fortsette i stillingen, kan være upraktisk å gjennomføre ved oppsigelse av øverste leder i virksomheten. I de tilfellene denne kategorien oppsigelsessak har vært behandlet for domstolene, har retten anerkjent at det må stilles særlige krav til ledere. Departementet legger til grunn at det skal mindre til for at en leder må fratre enn en underordnet ansatt.
På denne bakgrunn finner retten «det urimelig at arbeidsforholdet opprettholdes under sakens behandling». Det vises her til begrunnelsen for den saklige oppsigelsen. Daglig leder har en helt sentral posisjon i selskapet. For at styret skal kunne utføre sine oppgaver på en forsvarlig og god måte, er det av avgjørende betydning at det eksisterer et tillitsforhold mellom styret og daglig leder. Et enstemmig styre har her ikke lenger tillit til A som daglig leder. I denne saken foreligger det i tillegg manglende tillit fra flertallet av de ansatte og fra verneombudet. En gjeninntreden her vil da være skadelig for virksomheten og de ansatte. Det vises her også til styrets og flere ansattes opplysning om at de vil slutte dersom A skulle gjeninntre. Samlet sett er det derfor urimelig at arbeidsforholdet opprettholdes under sakens behandling. Kjennelse avsies i samsvar med dette.
[virksomhet1] har vunnet saken. I samsvar med hovedregelen i tvisteloven § 20-2 første ledd har selskapet da krav på «full erstatning for sine sakskostnader fra motparten». A kan helt eller delvis fritas for erstatningsansvar hvis tungtveiende grunner gjør det rimelig, jf. bestemmelsens tredje ledd. Loven angir selv momenter det ved denne vurdering skal legges særlig vekt på. Disse momentene er imidlertid ikke uttømmende. Retten kan ikke se at tungtveiende grunner tilsier at det er rimelig at A helt eller delvis fritas for erstatningsansvar.
Tvisteloven § 20-5 angir at «full erstatning for sakskostnader skal dekke alle partens nødvendige kostnader ved saken som ikke særlige regler gir grunnlag for å unnta». [virksomhet1] har fremmet et salærkrav på samlet kroner 396 000 hvorav kroner 15 000 utgjør utlegg. Motparten har ikke hatt innsigelser til beløpets størrelse.
[virksomhet1] fremsatte under sakens forberedelse begjæring om at domstolen selv skulle trekke meddommere fra meddommerutvalget og ikke som bestemt i arbeidsmiljøloven § 17-7 annet ledd. Tingretten traff beslutning den 27. juni 2022 der [virksomhet1] ikke ble gitt medhold i dette. Beslutningen ble anket til Agder lagmannsrett som i kjennelse av 10. august 2022 forkastet anken. [virksomhet1]s anke over lagmannsrettens kjennelse ble forkastet av Høyesterett ved kjennelse den 1. september 2022. Tingretten kan ikke se at kostnadene ved dette prosessuelle spørsmålet kan veltes over på motparten. Avgjørelsen av dette prosessuelle spørsmålet har ikke vært nødvendige kostnader med saken. Salærkravet reduseres skjønnsmessig med kroner 20 000 som følge av dette.
Dommen og kjennelsen er enstemmig.
SLUTNING I KJENNELSE
DOMSSLUTNING
Det første retten må ta stilling til i denne saken er hvorvidt arbeidsforholdet til A ble avsluttet ved møtet den 10. februar 2022. Anførselen fra den side er at det i realiteten ble foretatt en avskjedigelse eller oppsigelse av A i dette møtet.
Retten er kommet til at arbeidsforholdet til A ikke ble avsluttet ved dette møtet.
Eksplosjonen i [virksomhet1] 24. juni 2021 med store materielle skader og alvorlige personskader som følge, var en svært alvorlig hendelse. Den satte bedriften ute av funksjon fram til desember og de ansatte var urolige for om arbeidsplassen var sikker. En del ansatte uttrykte frykt. Arbeidsmiljøet var utfordrende i etterkant av eksplosjonen og utover høsten 2021. Verneombudet ga tilbakemelding til styret at hun hadde fått alvorlige tilbakemeldinger om mistillit til ledelse og HMS-/kvalitetssjef. Det ble igangsatt to grupper av ansatte – en tiltaksgruppe og en risikogruppe – som skulle forbedre oppstarten av anlegget. Det overordnede mål for disse gruppene var «... å legge til rette for sikker drift av anlegget, basert på en omforent og bred forståelse av hvilke risikoelementer denne driften inneholder, og hvordan disse håndteres». Bedriftshelsetjenesten (BHT) avdekket arbeidsmiljøutfordringer, men anså disse som for store til at BHT kunne håndtere disse. Dette medførte igjen at et utenforstående firma – Empowering People – ble engasjert for å arbeide med disse utfordringene. Arbeidsmiljøutvalget (AMU) uttrykte mistillit til daglig leder og HMS-/kvalitetssjef. Herunder ble det i en avstemning i avdelingen for drift og vedlikehold holdt en avstemning der tema var: «Ser du noen muligheter for å gjenopprette tillit til daglig leder ved hjelp av en tiltakspakke». Over 3⁄4 av de som deltok i denne avstemningen svare nei på spørsmålet. A ble gjort kjent med dette 13. oktober og han videreformidlet dette også videre til styreleder N1 samme dag. I nytt styremøte den 26. oktober oppfattet styret at det fortsatt var generelle arbeidsmiljøutfordringer, men at situasjonen var under kontroll. De hadde fått ekstern hjelp fra Empowering People og HMS-/kvalitetssjef var skiftet ut.
Eksplosjonen medførte også at Arbeidstilsynet, politiet og Miljødirektoratet ble koblet inn i saken. Uttalelser og rapporter fra disse utenforstående instanser kunne få store økonomiske konsekvenser ved mulig avkortning av forsikringsutbetalinger fra [virksomhet1]s forsikringsselskap KLP. Styret hadde den 25. august gitt uttrykk for at det ønsket å følge opp situasjonen tett etter eksplosjonen.
Empowering People skulle i forbindelse med sitt arbeid gjennomføre en bred medarbeiderundersøkelse. Denne skulle dekke ulike aspekter inkludert tillit til ledelse og det arbeidet som hadde pågått i etterkant av eksplosjonen. I styremøte 14. desember 2021 ble arbeidet gjort så langt presentert av N5 fra Empowering People. I etterkant av møtet ble det uttalt bekymring fra noen av styremedlemmene på grunn av kritikk mot A. Styreleder spurte da N5 om det var tillit til A fra de ansatte. Til dette svarte N5 at de trengte mer tid til å svare på det.
Miljødirektoratets gjennomførte som tidligere angitt, tilsyn den 26. november. Rapport derfra av 14. januar 2022 ble mottatt samme dag av A. Styremedlem N6 skrev 17. januar en e-post til A med forespørsel om det var «noen endringer fra KLP på oppgjøret etter eksplosjonen». A svarte tilbake at «... ingenting hørt ...». Det ble overfor ham ikke opplyst at Miljødirektoratets rapport da forelå. Ved en medarbeidersamtale med styreleder 19. januar opplyste A på slutten av samtalen at rapport var mottatt. På bakgrunn av samtalen oppfattet styreleder at det «ville være punkter [virksomhet1] ønsket å påpeke», men at dette var «håndterbart». [virksomhet1] sendte en kommentar til Miljødirektoratet den 21. januar. Styreleder var på dette tidspunkt ukjent med selve innholdet i rapporten fra Miljødirektoratet og selskapet svar. Styrets nestleder hadde imidlertid den 2. februar fått en e-post med rapporten og selskapets svar. Han sendte denne samme dag videre til styreleder og skrev at han var bekymret for om denne kunne «slå svært negativt ut med tanke på forsikringsoppgjøret». Styreleder kontaktet da A på e-post torsdag 3. februar. Her skrev han blant annet:
Styret og jeg har ved flere anledninger etterspurt – og fått bekreftet fra deg – på at [virksomhet1] ikke har brutt interne rutiner. Styret har etterlyst dette for å forsikre oss om at [virksomhet1] ikke kunne forhindret ulykken og med dertil fare for at vi blir økonomisk skadelidende i et forsikringsoppgjør.Jeg ber deg derfor klargjøre for styret så snart som mulig hva den faktiske situasjonen er mht Miljødirektoratets rapport på avvik og bemerkninger og bakgrunnen for disse. Vi trenger et svar på dette før helgen starter.
A ga en rask tilbakemelding der han skrev:
Status mht MDirs inspeksjonsrapport er som følger:
At [virksomhet1] selv mener vi har rutiner som oppfyller alle relevante krav, og at vi selv mener at disse har blitt fulgt til punkt og prikke, betyr ikke at andre (f eks MDir) ikke kan vurdere det annerledes. Så langt har ingen kunnet påvise eller dokumentert noe annet, og selv om MDir nå mener å ha funnet mangler er ikke dette noe vi uten videre aksepterer, som det framgår av Brattengs notat.
Jeg står således ved mine tidligere uttalelser omkring dette.
A skrev også en e-post til styret den 7. februar der han redegjorde for status med hensyn til rapporten fra Miljødirektoratet. Her påpekte A at [virksomhet1] stilte seg uforstående til avvik hos selskapet knyttet til avfallsmottak og risikovurderinger.
Styret var av den oppfatning at A skulle formidlet Miljødirektoratets rapport umiddelbart til dem da den forelå. Videre slo det styret at svaret fra A til Miljødirektoratet av 21. januar var unødig krast. Svaret viste ifølge styret en mangel på ydmykhet, da det i svaret ble konstatert at Miljødirektoratet hadde tatt feil.
Styret hadde derfor et møte den 8. februar. Her deltok alle styremedlemmene med unntak av representanten for de ansatte. Det var på dette tidspunkt akkurat valgt inn en ansatt representant i styret. Styret diskuterte i møtet As redegjørelse uten at det ble truffet noen beslutning eller vedtak. Det ble imidlertid avtalt et nytt møte dagen etterpå. Styreleder hadde i dette møtet utfordret hver enkelt deltaker til å vurdere As håndtering av Miljødirektoratets rapport.
Neste dag den 9. februar avholdt styret et nytt møte. Konklusjonen på dette møtet var at A skulle innkalles til en samtale med styreleder og nestleder. På bakgrunn av denne beslutningen ringte styreleder til A og ba ham møte neste morgen. Tema for møtet skulle være manglende tillit til A som daglig leder. A fikk beskjed om at styreleder og nestleder ville møte. A sa han ville ha med seg en «bisitter», noe styreleder sa var helt i orden.
Før møtet ble gjennomført hadde styret hatt kontakt med advokat. A hadde gjort det samme. Likeså hadde han kontaktet en venn – N3 – og bedt ham bli med på møtet. N3 hadde av As advokat blitt bedt om å sette opp et notat om det som skjedde på møtet.
Partene er ikke enige i hva som ble resultatet av møtet. A har anført at han i realiteten ble avskjediget eller oppsagt i møtet, mens [virksomhet1] har anført at dette kun var en samtale.
Retten finner det ikke sannsynliggjort at det resultatet av møtet/samtalen den 10. februar 2022 var en avslutning av As arbeidsforhold som administrerende direktør for [virksomhet1]. Dette var verken en oppsigelse eller en avskjed. Dette var en samtale der bedriften hadde et ønske om å finne en løsning på den mistillit som forelå mellom A og styret. A forklarte i retten at det var mulig at «... det ikke var oppsigelse eller avskjed de mente, men da har de ikke skjønt hva de har sagt og hva jeg har oppfattet».
Retten legger til grunn at styreleder innledet med å si at dette var en samtale. Retten legger videre til grunn at styreleder og nestleder ga uttrykk for at styret ikke lenger hadde tillit til A og at dette var noe som hadde bygd seg opp over tid. Det var As håndtering av Miljødirektoratets rapport som til slutt hadde vært avgjørende. Det ble utdypet noe mer om bakgrunnen for mistilliten. Det ble også gitt uttrykk for at man ønsket å «finne en løsning». I dette lå det muligheten for at partene kunne komme til en enighet om avslutning av arbeidsforholdet, men noe konkret om dette ble ikke nevnt. Deretter ble A gitt anledning til å stille spørsmål.
Det ble ikke ført noen formell protokoll fra møtet. Advokat Myhre hadde fått N3 til å skrive et notat fra møtet. Dette skrev N3 den 14. februar basert på sine notater tatt under selve møtet. Notatet ble sendt til advokat Myhre og ble ikke forelagt [virksomhet1] for eventuelle kommentarer, endringer eller tilføyelser. Det var først da stevning ble sendt at motparten ble kjent med innholdet.
Ifølge notatet fra N3
... bemerket (A) at en oppsigelse må være saklig begrunnet, og at styret må følge formkrav i en avskjedigelse, hvis ikke kan det ende i en arbeidsrettssak. A sa videre at selv om utfallet er klart må prosessene være ryddige, og i henhold til det oppsigelsesvernet han har i kontrakten fra han ble ansatt.
Etter at møtet den 10. februar hadde vart en stund ba A om en pause. Styreleder og nestleder gikk inn på et annet kontor mens de to andre ble værende. Det ble avtalt at A og N3 skulle ta kontakt igjen etter at de hadde snakket sammen. Etter en stund hentet de styreleder og nestleder og avsluttet møte. A gikk deretter tilbake til sitt arbeid for å gjennomføre noen tidligere avtalte møter. Han fortsatte videre i sitt arbeid til han fikk den formelle oppsigelsen den 11. mars 2022.
A var ikke gitt noe pålegg om å avslutte arbeidsforholdet i møtet 10. mars. Arbeidsmiljøloven krever at dette skal skje skriftlig, jf. § 15-4 første ledd. Det skjedde ikke her. Skal en oppsigelse være gitt muntlig eller i handling må den være fulgt opp på en eller annen måte, jf. Rt-1997-1128. Heller ikke dette skjedde. Det ble ikke sagt at han ble sagt opp eller avskjediget og han ble heller ikke utestengt fra arbeidsplassen. Han gikk tilbake til sin arbeidsplass, og gjennomførte et par møter senere samme dag.
Basert på ovenstående finner retten at dette ikke var en oppsigelse eller avskjed verken i ord eller handling. Det var et møte med styrets leder og nestleder der det ble uttrykt mistillit til A.
11. mars 2022 fikk A overlevert skriftlig oppsigelse av styrets leder. Innholdet i oppsigelsen, herunder pålegg om umiddelbar fratreden fremgår foran.
Arbeidsmiljøloven § 15-7 første ledd gir arbeidstaker vern mot usaklig oppsigelse. Her står det:
Arbeidstaker kan ikke sies opp uten at det er saklig begrunnet i virksomhetens, arbeidsgivers eller arbeidstakers forhold.
For at oppsigelsen av A skal være gyldig må den følgelig være «saklig begrunnet i virksomhetens, arbeidsgivers eller arbeidstakers forhold».
Ved saklighetsvurderingen har retten full prøvelsesadgang. Høyesterett angir i HR-2019-928-A avsnitt 43:
Det skal som del av saklighetsvurderingen foretas en konkret skjønnsmessig avveining av virksomhetens og den ansattes interesser, jf. Rt-2011-1674 avsnitt 35. Domstolene kan i tillegg til å prøve denne vurderingen, også kontrollere om oppsigelsen er basert på riktig faktum og om kravene til forsvarlig saksbehandling er fulgt, jf. Rt-1984-1058 på side 1067.
Selve kravet til saklig grunn er streng. Høyesterett har i HR-2011-2327-A avsnitt 35 formulert dette slik:
Det er i gjeldende rett etablert en høy terskel for at en oppsigelse skal anses saklig begrunnet etter § 15-7. I Rt-2009-685 avsnitt 52 uttaler førstvoterende følgende om den normen bestemmelsen gir anvisning på:
«Med utgangspunkt i oppsigelsesgrunnlaget og arbeidsavtalen gir bestemmelsen anvisning på en konkret skjønnsmessig avveiing av virksomhetens og den ansattes interesser. Spørsmålet er om det etter en samlet avveiing av begge parters behov, anses rimelig og naturlig at arbeidsforholdet bringes til opphør. Terskelen for å si opp en ansatt er høy, og arbeidsgiver må kunne vise til gode grunner.»
En virksomhets øverste leder kan ved forhåndsavtale om etterlønn fraskrive seg det stillingsvernet som ligger i arbeidsmiljøloven § 15-7, jf. bestemmelsen i § 15-16 annet ledd. A hadde ved sin ansettelse som administrerende direktør ikke inngått noen slik forhåndsavtale. Oppsigelsesvernet gjelder da fullt ut for ham.
Ved vurderingen av om oppsigelsen er saklig har det imidlertid betydning at denne gjelder bedriftens daglige leder. Høyesterett har i HR-1997-44-A uttalt følgende om oppsigelsesterskelen for ledere:
Selv om bestemmelsen [dagjeldende bestemmelse om avskjed i arbeidsmiljøloven 1977 § 66 nr. 1] ikke uttrykkelig sondrer etter arbeidstakerens stilling, er det på det rene at det må stilles særlige krav til en leder. Det samme forhold vil altså lettere kunne anses som grovt pliktbrudd» eller «vesentlig mislighold» når arbeidstakeren har en ledende stilling enn når det gjelder en underordnet, jf blant annet Rt-1993-300. Dette har sammenheng både med det særlige behovet for tillit til en leder, og med den signaleffekt en leders handlemåte har overfor andre ansatte.
I en avgjørelse av Eidsivating lagmannsrett i RG-2010-1625 bemerket lagmannsretten:
Selv om daglig leder er omfattet av arbeidsmiljølovens oppsigelsesvern, er det gjennom rettspraksis lagt til grunn at han har et svakere oppsigelsesvern enn underordnede ansatte.
I sin avhandling skriver Therese Smith Ulseth: Daglig leders stillingsvern s. 175:
Når det gjelder stillingens art, synes rettspraksis å ha lagt til grunn at det gjelder en egen standard for daglige ledere, i den forstand at det stilles strengere krav til hennes opptreden og innsats. Som tidligere nevnt, skal det mindre til før et forhold anses som saklig grunn for oppsigelse av daglig ledere enn for andre arbeidstakere. To høyesterettsdommer er her sentrale, Rt-1997-1128 (Trekkpålegg) og Rt-1993-300 (Funksjonsteknikk). Begge dommene gjelder avskjed, men de må ha overføringsverdi til spørsmålet om det foreligger saklig grunn for oppsigelse.
Spørsmålet om oppsigelsen av A er saklig begrunnet i samsvar med bestemmelsen i arbeidsmiljøloven § 15-7, må vurderes i lys av det som her er nevnt.
Ved vurderingen av saklighetskriteriet tar retten utgangspunkt i de i oppsigelsen angitte oppsigelsesgrunner.
Det er fra [virksomhet1]s side angitt at hovedbegrunnelsen for oppsigelsen er at A over lengre tid har brutt informasjonsplikten sin overfor styret. Det er vist til at denne plikten har stått svært sentralt etter brannen i 2020 og eksplosjonen i 2021. Det er spesielt fremhevet at brevet fra Miljødirektoratet 14. januar 2022 skulle styret vært informert om umiddelbart, sett på bakgrunn av muligheten for avkortning i forsikringen. I stedet for å informere styret har de av A fått informasjon om at alle rutiner har vært fulgt.
Det er på det rene at A mottok Miljødirektoratets rapport 14. januar 2022. Han informerte ikke styret umiddelbart. Det var via andre at styret ble kjent med rapporten. A har vist til at han bare har fulgt etablert praksis og rutiner i [virksomhet1] om hvorledes tilsynsrapporter skulle håndteres. Miljødirektoratet overtok tilsynsansvaret fra Fylkesmannen/Statsforvalteren fra 2021. Før den tid var det Fylkesmannen/Statsforvalteren som foretok samme type tilsyn. Slike tilsyn var tidligere blitt gjennomført i 2013, 2016 og 2019. I tillegg hadde bedriften regelmessige tilsyn fra andre organer som Arbeidstilsynet mm. Disse har alle blitt behandlet administrativt, og når rapportene fra de ulike organene forelå inngikk de i As månedsrapporter til styret. Når det gjaldt rapporten fra Miljødirektoratet var det As hensikt at denne skulle bli presentert på styremøte den 16. februar.
Retten er av den oppfatning at rapporten fra Miljødirektoratet av 14. januar skulle vært forelagt styret snarest mulig etter at den var mottatt. Styret hadde allerede kort tid etter eksplosjonen 24. juni bedt om fortløpende informasjon om alle forhold som omhandlet eksplosjonen. Eksplosjonen var en helt ekstraordinær hendelse som i tillegg til de omfattende materielle skader, medførte alvorlige personskader. Hendelsen skapte frykt hos de ansatte for at driften ble startet opp før denne kunne drives på en forsvarlig måte. I tillegg var det spørsmål om de ansatte hadde tillit til ledelsen for deres arbeid i etterkant av eksplosjonen. Styret var opptatt av hvorvidt KLP som selskapets forsikringsselskap ville foreta avkortning i forsikringssummen, med påfølgende alvorlige økonomiske konsekvenser for virksomheten. Rapporten fra Miljødirektoratet ville kunne være sentral i dette spørsmålet. Når Miljødirektoratet i tillegg konstaterte avvik – som knyttet seg til brudd på forurensningsloven og internkontrollforskriften – og påpekte anmerkninger, var det helt sentralt at styret ble koblet inn umiddelbart med mulighet til å påvirke prosessen alt fra første stund. Dette var ikke en tilsynsrapport basert på et regelmessig og årlig forekommende tilsyn på et spesielt område, men en rapport etter en ekstraordinær hendelse som hadde hatt store personlige konsekvenser for ansatte, hadde hatt og kunne ha store økonomiske konsekvenser for virksomheten. Hvorvidt Miljødirektoratet faktisk hadde rett i sine vurderinger og påpekninger, er i relasjon til As informasjonsplikt, av mindre betydning.
Da A avslutningsvis i samtalen med styreleder N1 den 19. januar nevnte revisjonen fra Miljødirektoratet og anga at dette var «håndterbart», ga han i beste fall en misvisende opplysning til styreleder. At styret før dette «... ved flere anledninger hadde etterspurt – og fått bekreftelser fra deg (A) på at [virksomhet1] ikke har brutt interne rutiner», jf. N1s e-post til A 3. februar 2022, viser det samme.
Manglende umiddelbar informasjon om rapporten fra Miljødirektoratet var den utløsende årsak til det som endte med oppsigelse av A.
Den manglende informasjon til styret knytter seg også til at opplysninger om problemene i arbeidsmiljøet i [virksomhet1] høsten 2021 ikke ble videreformidlet i tilstrekkelig grad til styret. A informerte om problemene, men på en slik måte at de fremsto som håndtert på en tilstrekkelig tilfredsstillende måte.
Arbeidsmiljøutfordringene i [virksomhet1] omfattet – slik retten ser det – to hovedområder som for så vidt overlapper hverandre. Det ene omfattet frykt hos de ansatte knyttet opp mot sikkerheten på arbeidsplassen. Frykt som hadde sin bakgrunn i brannen i 2020 og særlig eksplosjonen i 2021. Dette omhandlet blant annet frykt for at virksomheten startet opp før man var trygg på at lignende alvorlige hendelser ikke kunne skje igjen. Det andre hovedområde omfattet mistillit til A og HMS-/kvalitetssjef. Overfor A omhandlet dette blant annet at de ansatte opplevde en fryktkultur. De ansatte opplevde ikke å bli lyttet til og det var mange utfordringer i forhold til As lederstil.
Som angitt tidligere oppsto det store arbeidsmiljøutfordringer denne høsten – sett på bakgrunn av eksplosjonen.
Verneombud N7 varslet om mistillit til ledelse og sikkerhetssjef fra alle avdelinger i [virksomhet1] ved skriv av 7. september 2021. Her ble det angitt at håndteringen av brannen i 2020 ikke var tilstrekkelig. Det var meldt bekymringer rundt sikkerheten vedrørende leveranser av farlig avfall – uten at dette var tatt tak i. Videre ble det påpekt at: «Flere opplever at avvik/bekymringer avfeies og at tilbakemeldingene er lite inviterende for å fortsette å levere inn avvik». Endelig ble det stilt spørsmål om personlige relasjoner mellom sikkerhetssjef og daglig leder påvirket evnen til å fatte beslutninger som var til beste for organisasjonen. HMS-/kvalitetssjef var personlig venn av A. HMS-/kvalitetssjef satt også som sekretær for AMU. Mange ansatte torde ikke ta opp forhold i AMU av frykt for at dette ble videreformidlet til A og da med den konsekvens at vedkommende ble skjelt ut.
Kortversjon av tilbakemeldinger rundt arbeidsmiljøet foretatt av Medco på vegne av bedriftshelsetjenesten var:
Flotte arbeidstakere, flott bedrift med viktig samfunnsoppdrag Man er stolt av bedriften, kollegaene og arbeidsmiljøet, men opplever brist på tillit, brist på trygghet og sikkerhet på bedriften og tvil om sin fremtid i bedriften om man ikke får til nødvendige endringer.
Arbeidsmiljøutvalget hadde møte 30. september 2021. Her ble det besluttet å be om råd fra styret vedrørende mistillit til direktør og HMS-/kvalitetssjef. Leder i AMU skulle kontakte A for å informere om denne beslutningen om å informere styret. A ønsket imidlertid å ha en dialog med AMU før dette skjedde. Det ble akseptert. A møtte i AMU 7. oktober og kommenterte den mistilliten de ansatte hadde mot ham. Leder i AMU N8 anbefalte selv A å gå til styret. Hun forklarte at hun spurte A direkte om han hadde forstått alvoret i arbeidsmiljøsituasjonen i bedriften og om han ville ta denne på alvor. A bekreftet at situasjonen var forstått og at han tok den på største alvor.
Empowering People arbeidet med arbeidsmiljøutfordringene i [virksomhet1] høsten 2021. Blant annet ble de to gruppene tiltaksgruppen og risikogruppen opprettet. A varslet styreleder om utfordringene og også om avstemningen der over 3⁄4 av ansatte i drifts- og vedlikeholdsavdelingen meddelte at de ikke så noen mulighet for å gjenopprette tilliten til daglig leder ved hjelp av tiltakspakke.
På bakgrunn av disse forhold hadde styreleder N1 og nestleder N2 den 15. oktober 2021 et møte med A. Her forklarte A at han mente de hadde kontroll over situasjonen. Det ble blant annet vist til de to gruppene som var nedsatt og at Empowering People skulle starte opp arbeidet den 18. oktober.
Nytt møtet mellom de samme tre personer ble avholdt 20. oktober 2021. Her ble det vist til at allmøte den 19. oktober hadde forløpt uten dramatikk og uten spørsmål. A ga uttrykk for «at skuta er snudd».
På styremøte den 26. oktober som angitt foran, oppfattet følgelig styret at det fortsatt var generelle arbeidsmiljøutfordringer, men at situasjonen var under kontroll. Empowering People bidro med ekstern hjelp og HMS-/kvalitetssjef var skiftet ut. Av styreprotokollen fremgikk blant annet:
I forlengelsen av arbeidet med å kartlegge omstendighetene rundt hendelsen den 24.juni har det også dukket opp enkelte mer generelle arbeidsmiljø-relaterte utfordringer i [virksomhet1]. Konkret har flere medarbeidere gitt uttrykk for manglende tillit til ledelsens evne til å treffe tiltak som kan hindre nye branner eller eksplosjoner. Det er en uro ledelsen tar svært alvorlig, og innebærer at det i ukene framover også vil bli fokusert på å bygge opp den nødvendige tilliten til at sikkerhet og trygghet er ivaretatt.
Arbeidsmiljøutfordringene var større enn det styret ble informert om. Styret oppfattet at det var utfordringer, men at disse var tatt tak i og håndtert. A har her holdt styret uvitende om hvor dypt disse problemene stakk og at det var sterk mistillit til han som daglig leder fra de ansatte.
Som angitt over var dette et tema etter eksplosjonen. Dette omfatter som nevnt både i forhold til om de ansattes sikkerhet var ivaretatt på en god måte og det omfattet mistillit til daglig leder.
N8 (ny HMS-/kvalitetssjef) stilte i august 2021 spørsmål om hvordan ledelsen oppfattet tilliten fra de ansatte. Hun hadde fått tilbakemeldinger fra ansatte. På bakgrunn av dette stilte hun en del spørsmål, blant annet: «Hvordan har de ansatte det? Hvordan tror ledelsen de ansatte har det?» De ansatte «opplever lite ydmykhet, opplever å ikke bli lyttet til, opplever at innspill ikke blir grundig og faglig vurdert» Videre stilte hun spørsmål om: «Hvordan stiller ledelsen seg til det faktum at ansatte opplever en fryktkultur? Man tør ikke stille spørsmål til folk med ansvar – redd for å bli 'uglesett' og frykter reaksjoner».
A valgte å svare på disse spørsmålene og denne kritikken ved å spille inn en entimes video som ble lagt ut. As svar ble altså fremført som en monolog og ikke som en dialog med de ansatte.
Verneombudet skrev den 7. september 2021 at hun «som verneombud reagerer ... på alvorlige tilbakemeldinger om mistillit til ledelse og sikkerhetssjef». Hun presiserte i retten at hun med ledelse her mente A. Når det gjaldt avvik og tilbakemeldingskultur skrev hun blant annet: «Flere opplever at avvik/bekymringer avfeies og at tilbakemeldingene er lite inviterende for å fortsette å levere inn avvik».
Styremedlem fra de ansatte – N9 – skrev i en e-post 22. februar 2022 blant annet: «Vi har et alvorlig problem med arbeidsmiljøet på [virksomhet1]. Som bedriftslegen sa, er arbeidsmiljøet på [virksomhet1] fiendtlig. Jeg har selv vært verneombud og representant i AMU, hvor bedriftslege og psykolog har forklart alvorlighetsgraden av dette. Som rapporter sier og som jeg mener kommer disse problemene av lederstilen til administrerende direktør. Det er en lederstil som baserer seg på frykt og hersk. Dette er et problem som strekker seg langt tilbake i tid. For ca 9 år siden var Empowering People der for første gang, da var også dette et av hovedproblemene. Så at de denne gangen skal klare å etablere et sunt arbeidsmiljø er nok umulig. Denne frykten og fraværende tilliten sitter så dypt i så mange hos [virksomhet1] at det er vanskelig å forklare». Riktig nok ble dette skrevet etter at styret hadde startet prosessen der de ville vurdere oppsigelse av A. Retten kan likevel ikke se at dette i vesentlig grad svekker vekten av dette som bevis. Beviset forsterker bare det inntrykk andre har gitt uttrykk for.
Også tillitsvalg ved bedriften – N4 – skrev en uttalelse til styreleder 23. februar 2022. Han skrev:
«I lys av de siste to års hendelser, stor brann og eksplosjon med personskade på [virksomhet1], føler vi som operatørgruppe det underlig at daglig leder forsetter mer eller mindre som ingenting har hendt. Hendelsene har kulminert i en stor mistillit mot daglig leder. Som i sin rolle, og ikke minst fryktbaserte lederstil, ikke har vært lydhør for operatørenes bekymringer ved mottak av farlig avfall. Verbale sinneutbrudd når vi kommer med konstruktive, men kritiske spørsmål. Problemene med hans lederstil strekker seg langt tilbake, og er beskrevet i Empowerings rapport i fra 2013. Det har vært jevnlige arbeidsmiljøundersøkelser, men vi anser disse som begrensede. De har vært lite forklarende med begrensende antall og utdypende spørsmål. Videre ser vi positivt på Empowering People sitt nye engasjement ved [virksomhet1], og samtale/kursing med ansatte i etterkant av hendelsene. Og ikke minst, veien videre.»
Leder for AMU skrev blant annet til A etter AMU møtet 9. mars 2022: «... Tilbakemeldingene som ble gitt i AMU gir indikasjoner på at det ikke er skjedd noen vesentlig endring i de ansattes tillitt til deg som øverste leder. Dette ser ut til å bunne i opplevelser av at du flere ganger har besluttet endringer uten å benytte deg av muligheten for drøftinger og involvering av berørte parter».
Slik retten ser det hadde A en svært autoritær lederstil. Sentralt for tilliten fra de ansatte var at denne autoritære lederstilen medførte en negativ virkning på arbeidsmiljøet. Den hadde en sterk negativ virkning på det psykososiale arbeidsmiljøet for svært mange ansatte.
Et illustrerende eksempel på As holdning til de ansatte og til hans lederstil viste seg ved en uttalelse ham kom med i et møte med nestleder og styreleder 15. oktober 2021. Her uttalte A at «... han ikke trenger tillit fra de ansatte, men er kun avhengig av tillit fra styret».
Dette er en helt uakseptabel holdning fra en daglig leder overfor de ansatte. Det må være et grunnleggende krav til bedriftens daglige leder at han søker å skape en trygg arbeidsplass og lytter til ansatte. Dette følger også av formålsbestemmelsene i arbeidsmiljøloven § 1-1. Her angis det at lovens formål blant annet er «å sikre et arbeidsmiljø som gir grunnlag for en helsefremmende og meningsfylt arbeidssituasjon ...». Det følger også av bestemmelsen om det psykososiale arbeidsmiljøet i lovens § 4-3 der det blant annet fremgår at «Arbeidstaker skal ikke utsettes for trakassering eller annen utilbørlig opptreden» og i bestemmelsens fjerde ledd: «Arbeidstaker skal, så langt det er mulig, beskyttes mot vold, trusler og uheldige belastninger som følge av kontakt med andre».
Retten stiller spørsmål ved hvordan en daglig leder kan sikre et godt arbeidsmiljø når han sier at han ikke trenger tillit fra de ansatte, men i stedet er den som skaper en fryktkultur.
Også innad i ledergruppen var det utfordringer i forhold til A. Ifølge administrasjonssjef N10 skapte det støy og mistillit og en form for splittelse i ledergruppen da A besluttet at N11 – som var As venn – skulle få endret sin funksjon til stabssjef og følgelig bli As «nestkommanderende». Også i ledergruppen gjorde As lederstil det vanskelig for de andre i ledergruppen å ta opp forhold. Ifølge N10 gjorde raserianfall hos A noe med muligheten til å ta opp ting. Etter at A forlot stillingen har det være en helt annen og god atmosfære i ledergruppen, med stor takhøyde for å ta opp ting.
[virksomhet1] besvarte tilsynsrapporten av 14. januar 2022 ved brev av 21. januar 2022. Brevet er underskrevet av A og HMS- og kvalitetssjef N8. Hun var imidlertid ikke med på å formulere brevet. Hun forklarte at hun bare ble bedt om å gå inn på et møterom der A og N11 var til stede. Her fikk hun brevet som allerede var skrevet, leste det gjennom og signerte det. N8 oppfattet brevet som unødig krast og lite ydmykt og forklarte at hun ikke ville formulert seg så krast. Også N8 forklarte at «stemningen» i bedriften etter at A sluttet har vært veldig bra. Hun hadde vanskeligheter med å se for seg at han kom tilbake. Hun ga uttrykk for at «halve arbeidsstokken da ville sett seg om etter ny jobb», hun selv inkludert.
Selv om styret var kjent med at det var manglende tillit til daglig leder fra mange av de ansatte så var de ukjent med omfanget og dybden på denne mistilliten. A har gitt utilstrekkelig informasjon til styret om denne mistilliten fra de ansatte.
A skrev en tekstmelding som han sendte til de hver av de tre styremedlemmene N12, N13 og N6 den 11. februar 2022. I denne stod det: «Jeg lurer på hvilke røverhistorier du har blitt fortalt som har ført til at jeg i løpet av tre uker har mistet styrets tillit? Og hvorfor dette skal frata meg alle rettigheter som arbeidstager? Spørsmålene, og formalfeilene, står i kø her».
N12 opplyste i retten at hun oppfattet denne henvendelsen som utidig. N13 oppfattet denne som ubehagelig når denne var sendt «utenfor alle formelle kanaler».
Henvendelsen til de tre styremedlemmene er nok utidig, men det er forståelig på et menneskelig plan at A sendte disse. Disse meldingene er alene ikke tilstrekkelig til å kunne tilfredsstille kravet i arbeidsmiljøloven § 15-17 til at oppsigelsen av ham er usaklig.
Etter samlet og helhetlig vurdering av de forhold som angitt i oppsigelsen av 11. mars 2022, er imidlertid retten av den oppfatning at oppsigelsen ikke er usaklig. Styret hadde saklig grunn til oppsigelse av A. Det vises her særlig til den manglende og utilstrekkelige informasjon til styret fra høsten 2021 og fram til møtet den 10. februar 2022. Et samlet styre hadde mistet tilliten til ham på grunn av dette. Det var sterk mistillit til A fra de ansatte i denne perioden. Dette har arbeidsgiver en plikt til å medvirke til å bedre. Ved manglende informasjon til styret om alvoret i mistilliten fra de ansatte, hadde styret ikke mulighet til å sørge for at tilstrekkelige grep ble fattet.
Etter møtet med A den 10. februar ble han ved e-post 15. februar innkalt til drøftelsesmøte. Overskriften i e-posten var «drøftelsesmøte etter arbeidsmiljøloven § 15-1». Det fremgikk av innholdet i e-posten at «Styret har i styremøte 10.2.22 kl. 1600 besluttet at det skal gjøres en vurdering av ditt ansettelsesforhold i selskapet av følgende grunner». Deretter ble det listet opp de samme forhold som senere ble brukt som begrunnelsen for oppsigelsen. I e-posten fremgikk det videre følgende: «Før styret fatter en beslutning i sakens anledning, skal du få anledning til å kommentere ovennevnte punkter i drøftelsesmøte ...». A ble videre gitt anledning til å ta med seg rådgiver/advokat og han ble også gitt anledning til skriftlige kommentarer innen 28. februar. I et udatert skriv mottatt 17. februar ga A omfattende kommentarer til innholdet i innkallingen til drøftelsesmøtet. I skrivet imøtegikk og tilbakeviste han anklagene som var rettet mot ham. Drøftelsesmøte ble deretter gjennomført 21. februar. Her møtte A sammen med advokat Myhre, mens [virksomhet1] møtte med styreleder og nesteleder sammen med advokat Skarning – sistnevnte via Teams. Det ble ført protokoll fra møte.
Styret vedtok deretter i styremøte 1. mars å tilby sluttpakke til daglig leder på totalt 12 måneder fra 1. april. Den 2. april ga styreleder også tilbakemelding på As udaterte skriv mottatt 17. februar. Dette ble igjen kommentert av advokat Myhre på vegne av A, i skriv av 10. mars. I skrivet ble også tilbudet om sluttpakke avslått. Samme dato sendte styreleder så over det foreliggende materialet til styret. Han skrev avslutningsvis: «Basert på denne informasjonen må styret ta stilling til om vi skal sende en oppsigelse til A i morgendagens styremøte basert på den omfattende dokumentasjonen som er vedlagt. Jeg velger å vedlegge et utkast til oppsigelse. Det er viktig at vi prinsipielt vedtar endelig beslutning om prosessen knyttet til administrerende direktørs stilling – før vi eventuelt går gjennom utkastet». Dagen etterpå den 11. mars 2022 ble det truffet et enstemmig styrevedtak om oppsigelse av A. Den skriftlige oppsigelsen ble levert personlig til A på hans bopel.
Som det fremgikk innledningsvis, ble det av advokat Myhre krevet forhandlingsmøte den 14. mars på vegne av A, jf. arbeidsmiljøloven § 17-3. I forkant av dette hadde advokat Myhre kommet med et skriftlig notat med synspunkter på oppsigelsen. Forhandlingsmøtet ble avholdt 23. mars. Møtet førte ikke til noen enighet, men det ble avtalte et nytt forhandlingsmøte den 1. april. I forkant av dette avholdt styret styremøte 30. mars. I forhandlingsmøtet fastholdt styret oppsigelsen. Det fremgikk imidlertid av referatet at: «... selskapet tilbyr 6 måneders sluttvederlag i tillegg til oppsigelsestiden på 6 måneder, outplacement-avtale opp til 120.000 kr for å finne annet arbeid og rimelige advokatkostnader frem til nå. Tilbudet står til etter påske, 19. april 2022 kl. 16.00. Søksmålsfristen utsettes i forhold til dette.»
Retten kan på bakgrunn av foranstående redegjørelse ikke se at saksbehandlingen av As oppsigelse er mangelfull. Den oppfyller de formelle krav til en oppsigelse i arbeidsmiljøloven. Det er gjennomført drøfting før beslutning om oppsigelse ble foretatt, jf. arbeidsmiljøloven § 15-1. Formkravene i bestemmelsen § 15-4 er overholdt.
Det fremgår av arbeidsmiljøloven § 15-11 blant annet at
I arbeidsmiljøloven § 15-11 femte ledd fremgår det at
Retten kan bestemme at arbeidstaker som er urettmessig utestengt fra arbeidsplassen etter at oppsigelsesfristen eller tidsrommet for arbeidsavtalen er utløpt, har rett til å gjeninntre i stillingen dersom arbeidstaker ber om dette innen fire uker fra utestengningen.
A har krevet å få gjeninntre i stillingen ved stevningen den 4. mai 2022. Han har vist til at han ble utestengt fra arbeidsplassen ved oppsigelsen den 10. mars. Han ble her pålagt umiddelbar fratreden og fra samme tidspunkt ble hans adgangskort og e-postkonto sperret.
Utgangspunktet for fireukersfristen regnes fra det tidspunkt arbeidstakeren faktisk/objektivt ble utestengt, jf. Rt-2009-1563 avsnitt 34. Retten legger imidlertid til grunn at A har overholdt fireukersfristen ved at styret i forhandlingsmøtet 1. april ga ham et tilbud som han fikk frist til 19. april for å godta, og samtidig sa at søksmålsfristen ble utsatt «... i forhold til dette».
Retten har som det fremgår foran, kommet til at oppsigelsen av A er gyldig. Utgangspunktet er likevel at dersom søksmål reises innen de frister som loven setter, kan arbeidstakeren fortsette i stillingen så lenge tvisten pågår. Denne rettigheten gjelder også bedriftens daglige leder, jf. Rt-1999-1998.
I Ot.prp.nr.49 (2004–2005) s. 239 påpekes imidlertid følgende:
Departementet legger til grunn at retten til å fortsette i stillingen, kan være upraktisk å gjennomføre ved oppsigelse av øverste leder i virksomheten. I de tilfellene denne kategorien oppsigelsessak har vært behandlet for domstolene, har retten anerkjent at det må stilles særlige krav til ledere. Departementet legger til grunn at det skal mindre til for at en leder må fratre enn en underordnet ansatt.
På denne bakgrunn finner retten «det urimelig at arbeidsforholdet opprettholdes under sakens behandling». Det vises her til begrunnelsen for den saklige oppsigelsen. Daglig leder har en helt sentral posisjon i selskapet. For at styret skal kunne utføre sine oppgaver på en forsvarlig og god måte, er det av avgjørende betydning at det eksisterer et tillitsforhold mellom styret og daglig leder. Et enstemmig styre har her ikke lenger tillit til A som daglig leder. I denne saken foreligger det i tillegg manglende tillit fra flertallet av de ansatte og fra verneombudet. En gjeninntreden her vil da være skadelig for virksomheten og de ansatte. Det vises her også til styrets og flere ansattes opplysning om at de vil slutte dersom A skulle gjeninntre. Samlet sett er det derfor urimelig at arbeidsforholdet opprettholdes under sakens behandling. Kjennelse avsies i samsvar med dette.
[virksomhet1] har vunnet saken. I samsvar med hovedregelen i tvisteloven § 20-2 første ledd har selskapet da krav på «full erstatning for sine sakskostnader fra motparten». A kan helt eller delvis fritas for erstatningsansvar hvis tungtveiende grunner gjør det rimelig, jf. bestemmelsens tredje ledd. Loven angir selv momenter det ved denne vurdering skal legges særlig vekt på. Disse momentene er imidlertid ikke uttømmende. Retten kan ikke se at tungtveiende grunner tilsier at det er rimelig at A helt eller delvis fritas for erstatningsansvar.
Tvisteloven § 20-5 angir at «full erstatning for sakskostnader skal dekke alle partens nødvendige kostnader ved saken som ikke særlige regler gir grunnlag for å unnta». [virksomhet1] har fremmet et salærkrav på samlet kroner 396 000 hvorav kroner 15 000 utgjør utlegg. Motparten har ikke hatt innsigelser til beløpets størrelse.
[virksomhet1] fremsatte under sakens forberedelse begjæring om at domstolen selv skulle trekke meddommere fra meddommerutvalget og ikke som bestemt i arbeidsmiljøloven § 17-7 annet ledd. Tingretten traff beslutning den 27. juni 2022 der [virksomhet1] ikke ble gitt medhold i dette. Beslutningen ble anket til Agder lagmannsrett som i kjennelse av 10. august 2022 forkastet anken. [virksomhet1]s anke over lagmannsrettens kjennelse ble forkastet av Høyesterett ved kjennelse den 1. september 2022. Tingretten kan ikke se at kostnadene ved dette prosessuelle spørsmålet kan veltes over på motparten. Avgjørelsen av dette prosessuelle spørsmålet har ikke vært nødvendige kostnader med saken. Salærkravet reduseres skjønnsmessig med kroner 20 000 som følge av dette.
Dommen og kjennelsen er enstemmig.
SLUTNING I KJENNELSE
DOMSSLUTNING
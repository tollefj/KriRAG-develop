Prinsipalt gjelder tiltalen skade på fredet bestand av dyr som er truet av utryddelse jf straffeloven § 240. Subsidiært gjelder tiltalen grov overtredelse for å ha jaktet på viltlevende dyr uten tillatelse jf naturmangfoldloven § 75 annet ledd jf første ledd jf § 15 første ledd.
Den sentrale problemstilling i denne saken er hvorvidt tiltaltes avliving av en brunbjørnebinne og hennes to bjørnunger var rettmessig og derved straffri som følge av nødverge av tamrein. Slik denne sak ligger an, er det etter tingrettens syn nødvendig å gi en grundig redegjørelse for de faktiske forhold. Retten vil etter dette ta stilling til om tiltaltes handling var rettsstridig.
Tjåehkeren Sijte (Østre Namdal reinbeitedistrikt) omfatter bl a kommunene Røyrvik og Lierne som grenser til Sverige. Den ene siidaen i reinbeitedistriktet driver i samdrift med Jijnjevaerie sameby på svensk side av grensen. Sommerbeitet og kalvingslandet for nevnte siida er i Hestkjølområdet/Hartkjølen i Lierne kommune mens vinterbeitet er på svensk side.
I Norge er det få ynglende binner. De holder til i atskilte grensestrøk mot bl a Sverige. Lierne kommune er et av yngleområdene. Hanner vandrer ut, mens unge binner slår seg ned nær morens hjemmeområde. Hjemmeområdene til binner som er i slekt med hverandre, overlapper derfor mer enn områdene til ubeslektede binner. En binne får normalt sitt første kull i 5-7 års alder og da normalt en til fire bjørnunger. Binner får vanligvis kull hvert andre til tredje år.
Totalt ble det i 2021 påvist 160 ulike bjørner i Norge; 67 hunnbjørner og 93 hannbjørner. I region 6 Midt-Norge, Møre og Romsdal og Trøndelag og som derved omfatter bl a Hartkjølen ble det påvist 27 bjørner, hvorav ni var binner. Den årlige reproduksjonen for landet er av Stortinget satt til 13 ungekull. For brunbjørn i rovviltregion 6, er antall ungekull fastsatt til tre. I region 6 ble det i 2021 estimert 1,6 ungekull av bjørn, mot 2,9 ungekull i 2020.
Norsk og svensk forvaltning av brunbjørn er ikke sammenfallende. I Jemntland og derved på svensk side av grensen for Lierne har forvaltningen de senere år vært å ta ut bjørn i reindriftsområdene for å begrense konflikt med tamrein. Dette innebærer at det i begrenset grad kan påregnes at binner vil vandre ut til områdene på norsk side.
Brunbjørnen er på norsk Rødliste betegnet som sterkt truet, mot kritisk truet. I Sverige er den karakterisert som nært truet.
Tingretten viser på de ovennevnte punkter til den rettslige forklaringen til sakkyndig vitne Jonas Kindberg, Miljødirektoratets vedtak 24. mai 2022 og utskrift fra Artsdatabanken om brunbjørn.
Tiltalte A har drevet med reindrift siden han var ung. Han har tidligere vært medlem av Svenske samers riksforbund. I 2009 overtok tiltalte en siidaandel i Østre Namdal reinbeitedistrikt. Siden den gang har tiltalte drevet i samdrift med B som bor i Valsjøbyn på svensk side av grensen.
Rundt 7. og 8. mai 2022 flyttet A reinflokken sin fra Hudiksvall og til kalvingslandet i Hestkjølenområdet i Lierne nasjonalpark. I dette området ligger bl a Fiskløysdalen, Luterdalen, Merrafjellet, Raudberglia, Kjerdelsfjellet, Kjerdelsvatnet og Grønliklumpen. Dette er innenfor forvaltningsområdet for bjørn.
Litt før 17. mai 2022 så A på GPS’ene til reinsdyrene at det var uro i flokken. De sprang i ulike retninger. Dette kan være tegn på at reinen er skremt av rovdyr. Tiltalte dro 17. mai 2022 opp til området hvor reinflokken befant seg.
Statens Naturoppsyn (SNO) fikk 17. mai 2022 melding om bjørnespor i Hestkjøldalen og dro 18. mai 2022 til området hvor de dokumenterte spor etter binne med tre unger. Samme dag ble leder for Jijnjevaerie sameby og tiltale varslet om sporfunn.
A var i området til 19. mai 2022 da en kollega overtok tilsynet med reinflokkene. Denne dagen patruljerte oppsynsmann C og politibetjent D med snøscooter i området Fiskløysdalen, Luterdalen, Hestkjøldalen og Raudberglia uten å finne nye spor etter bjørn. Senere på dagen påtraff de nevnte personer tre reineiere og fortalte om bjørnesporene som var påvist dagen før. Reineierne opplyste at de ville undersøke om bjørnene var i nærheten av reinen i området.
Grunnet tilbakemelding om bjørn i området, dro A samme dag tilbake til området omkring Hestkjøldalen. Sammen med andre reineiere kjørte han på kvelden rundt Merrafjellet for å lete etter binna med tre unger og påtraff dem etter hvert. Bjørnene jaget rein og reineierne fant flere drepte reinkalver i området. Binna og ungene løp av sted og opp i Merrarumpen. Ved halv ti-tiden samme kveld, ringte A til C og orienterte om funnene. C ringte Miljødirektoratets vakttelefon og orienterte om hendelsene.
A ble igjen på Mustjønnhytta. På formiddagen 20. mai 2022 kom C til tiltalte. A søkte om fellingstillatelse av binna og ungene på telefon til Miljødirektoratet og fikk muntlig avslag. Dette ble senere gitt skriftlig. Tiltalte og C kjørte sammen til Luterdalen hvor de i kikkert observerte bjørnene høyt oppe på fjellet i rask gange vestover fra Merrarumpen. De fant ferske spor av bjørnene som jaget rein frem til snøfritt parti i Fiskløysdalen. Tiltalte og C observerte også bjørnene som lå i dagleie. Da de ankom stedet hvor de hadde sett bjørnene, så de 15-20 simler og kalver som sprang bort fra høyden hvor bjørnene var. De observerte også tre-fire simler som var igjen og lette etter kalvene sine.
Etter hvert kom flere reineiere til nevnte sted. Samtlige hadde våpen innpakket i futteral festet til snøscooterne. Sammen med tiltalte drøftet de hva de skulle gjøre med binna og ungene. På dette tidspunkt i Fiskløysdalen vurderte tiltalte å skyte binna og ungene i nødverge. Av oppdragsloggen til SNO ved C datert 26. mai 2022 fremkommer følgende på dette punkt:
«Jeg oppfattet at holdningen var at de ville skyte bjørnene i påberopt nødverge, men at de var klar over konsekvensene med varslingsplikt og politietterforskning. Jeg sa at min rolle i situasjonen var å registrere og dokumentere det som skjedde, og kunne ikke gi svar på juridiske spørsmål eller gi uttrykk for min mening om forholdet var innenfor nødvergebestemmelsene, eller hvordan de burde agere. Jeg sa imidlertid at ett forhold som blir etterspurt i nødvergesaker er hvilke andre tiltak som er gjort for å forhindre/avverge skade.»
Sammen med noen reineiere tok C en runde og feltkontrollerte kalvene som var funnet i området. Det ble funnet ytterligere tre drepte kalver. Det totale antallet som ble funnet var ti kalver drept av bjørn. Reineierne opplevde at binna og ungene ikke brydde seg nevneverdig om at de var i nærheten. De ble etter hvert enige om at de ville prøve å drive bjørnene bort fra kalvingsområdet og sørover til skogområdene i [sted]. Dette området hadde mye snø og reineierne tenkte at en slik forflytning ville føre til at binna ikke ville komme tilbake på en stund.
A og de andre reineierne brukte snøscooterne til å jage bjørnene bort fra kalvingsområdet i retning Sørli. To av bjørnungene klarte å holde følge med moren, mens den tredje ungen etter hvert ble hengende langt bak. Da den var hele fire km i luftlinje etter de andre dyrene, ble binna og de to andre ungene holdt igjen av reineierne. Den tredje ungen klarte likevel ikke å holde følge. C besluttet at den skulle fanges og fraktes siste stykket med snøscooter. Bjørnungen ble så fanget med lasso, pakket inn i fjellduk, plassert bak på scooteren til C og fraktet de siste kilometerne til moren og søsknene. Da bjørnene ble forlatt, var de sammen. Den ene ungen klatret opp i et tre. Klokken var da ca ni på kvelden. Samlet lengde på forflytningen var 11 km i luftlinje. Sporloggen viste 17,6 km.
Tiltalte overnattet på Grunntjønnhytta. På morgenen 21. mai 2022 var A med snøscooteren for å se om binna og ungene var på veg tilbake til kalvingslandet. Han oppdaget da spor etter dem som gikk nordover via Kjerdelsvatnet til Storbursklumpen. Tiltalte observerte så binna med to unger på Kjerdelsvatnet. Den tredje ungen var ikke å se. Han varslet C om dette.
Senere på dagen møtte tiltalte bl a C ved Blanktjønnhytta. E hadde da kjørt opp patruljespor rundt Storbursklumpen. På dette stedet blir det tidlig bart og er vanlig tilholdssted for bjørn om våren da det er god tilgang på fjorårets blåbær og krekling. Tiltalte og C avtalte at sistnevnte og en annen fra SNO skulle holde bjørnene under oppsikt og varsle tiltalte dersom de beveget seg fra stedet. E tente også opp varde for å vise bjørnene at det var mennesker i nærheten. Etter hvert dro han hjem.
På den andre patruljerunden ca kl 22:20 fant C spor etter binna og to unger som hadde gått nordøst fra Storbursklumpen til Kjerdelsfjellet. De observerte flere rein i flukt fra toppen av Kjerdelsfjellet der de også observerte bjørnene med kikkert. C observerte at binna sto og spiste på noe på bakken før bjørnene gikk ut av syne. Han ringte Miljødirektoratets vakttelefon og varslet om observasjonen. Videre ringte C til A og fortalte at bjørnen jaget rein i Kjerdelsfjellet samt at den også hadde spist på noe.
Tidlig på morgenen 22. mai 2022 ringte en reineier til C. Han fikk opplyst at C sist hadde sett bjørnene nær toppen av Kjerdelsfjellet. Litt senere dro C videre til annet feltoppdrag.
Tiltalte og andre reineiere dro ut for å lete etter bjørnene ved Kjerdelsfjellet. A fikk de andre reineierne til å sette seg på post slik at de kunne informere han om hvor bjørnene oppholdt seg. Tiltalte kjørte opp Kjerdelsfjellet med snøscooteren. Han påtraff der bjørnene som lå og spiste på reinkalver. Avstanden var ca 40-50 meter. Binna sprang mot A. Da ungene løp av sted, fulgte hun etter dem.
På et tidspunkt hadde A tenkt at å jage bjørnene enda en gang, ville gjøre mer skade enn nytte for bjørnene og at de uansett ville komme tilbake. Da tiltalte på toppen av Kjerdelsfjellet så bjørnene spise på reinkalvene, bestemte han seg for å avlive dem på nødvergeparagrafen.
Fjellsiden ned mot Kjerdelsvatnet er bratt. A kjørte snøscooteren ned til ca 1 100 moh og tok seg etter dette ned fjellsiden til fots. Han ble underveis også veiledet av en kollega på post i retning bjørnene. Et godt stykke nede i fjellsiden oppdaget tiltalte binna som løftet hodet mens hun lå i lia. Han tok geværet og skjøt den. Videre skjøt han ungen som var sammen med henne og den andre ungen like etter. Avstanden fra A og binna var på skuddtidspunktet ca 30 meter. På dette tidspunkt forholdt bjørnene seg helt rolig og utførte ikke noe angrep på rein. Tiltalte oppfattet det også slik. Det var imidlertid en reinflokk ca 300 meter borte. Videre var det mye rein i fjellsiden og på myrene. Totalt var det ca 1 000 rein i området.
Tiden fra A så binna med de to ungene på toppen av Kjerdelsfjellet til han påtraff dem i fjellsiden og drepte bjørnene, var mellom tre kvarter og en time.
Klokken 17:16 ringte tiltalte til C og varslet om fellingen av bjørnene. Han hadde forut for dette ringt og gitt beskjed til politiet. Sammen med politiet dro C til Kjerdelsfjellet hvor han påtraff tiltalte og hans kollegaer. C dro til stedet øverst på Kjerdalsfjellet hvor tiltalte tidligere på dagen hadde sett binna og ungene spise på reinkalver og fant to stykker som bjørnene hadde drept. Han fant også to andre reinkalver som var drept av bjørn. Store deler av øvre del av fjellet var snøfritt og det var lite igjen av kalvene. C vurderte at det trolig lå flere drepte dyr i området som ikke var funnet. Han observerte også flere simler som var igjen i området og lette etter kalvene sine.
De døde bjørnene ble sendt til Veterinærinstituttet for obduksjon. Den viste at binna og ungene hadde spist rein. Binna var ca fire år og født i Norge. Bjørnungene var født året før. Den ene var binneunge og den andre en hannbjørnunge.
Tingretten finner det ovennevnte faktiske hendelsesforløp bevist ut over enhver rimelig og fornuftig tvil. Ved denne vurderingen har retten bl a lagt til grunn de rettslige forklaringene til tiltalte A og vitnet B, politiavhør av tiltalte 22. mai 2022, oppdragslogg 26. mai 2022 fra SNO, politiets rapport fra åstedsundersøkelse 27. mai 2022, politiets illustrasjonsmappe fra åsted 24. mai 2022 med kart og bildedokumentasjon, fotomappe 10. februar 2023 fra SNO med kart og rapport fra Veterinærinstituttet 23. juni 2022.
Som kjent fattet Miljødirektoratet skriftlig vedtak 24. mai 2022 med avslag på søknad 20. mai 2022 om skadefelling av binna og ungene.
Av vedtaket fremkommer følgende under punktet om bakgrunnen for søknaden:
«Bakgrunnen for søknaden om skadefelling er en bekreftet sporobservasjon av bjørn i følge med tre unger, antagelig fjorårsunger, innenfor Hestkjølen i Lierne nasjonalpark fra 17. mai i år, samt påviste skader på tamrein. I dette området var det på søknadstidspunktet påvist 6 kalver tatt av bjørn fra 19. og 20. mai, ytterligere 4 kalver skulle undersøkes. Søkerne viser til at dette er område som benyttes av reinen deres, og at det vil bli store tap for reindriften om binna og ungene får fortsette å oppholde seg her.»
Når det gjelder Miljødirektoratets vurdering, ble det bl a vist til at binna og ungene oppholdt seg i forvaltningsområdet for bjørn og at bestandsmålet for ungekull ikke var oppfylt. Videre fremkommer det at
«Det har vist seg svært utfordrende å opprettholde bestanden på bestandsmålet i regionen. Hovedårsaken er at de fleste bjørner, og særlig binner, som lever innenfor forvaltningsområdet i perioder benytter seg av områder utenfor – i Sverige og i beiteprioriterte områder i Norge. I disse områdene er risikoen stor for å bli felt på skadefelling eller i ordinær jakt i Sverige. Bestanden av bjørn på svensk side er langt høyere enn i Norge og fellingen på svensk side har økt betraktelig de senere årene. I Jämtlands län er det felt 485 bjørner siden 01.01.2019.
Terskelen for å felle binner med unger er generelt svært høy. I tillegg er bestanden av bjørn under forvaltningsmålet for bjørn i region 6. I randområdene til den skandinaviske bjørnebestanden er det relativt få binner, og de få som finnes er avgjørende for at bestanden kan utvikle seg i rett retning i forhold til målet for regionen.
Vi er kjent med at det er påvist 6 skader forårsaket av denne binna innenfor områder med kalvende rein. Det betyr at det kan oppstå ytterligere skader på tamrein som følge av bjørn i forbindelse med den pågående kalvingen. Vi anbefaler derfor at distriktet tar kontakt med Statsforvalteren i Trøndelag for å drøfte eventuelle muligheter for akutte forebyggende tiltak for å forhindre tap.
Vi har lagt vekt på følgende i vurderingen vår:
Vår vurdering er at det ikke er grunnlag for å iverksette skadefelling av bjørnebinne og unger i det aktuelle området.»
I sin videre behandling legger retten til grunn at binna og ungene ville tatt flere reinkalver i det aktuelle området innen kort tid og senest innen noen få timer dersom de ikke var blitt avlivet av tiltalte.
Tingretten vil etter dette komme nærmere inn på de foreliggende rettsregler og det nærmere innholdet i rettstilstanden.
Grunnloven § 108 fastslår at myndighetene skal legge forholdene til rette for at den samiske folkegruppe kan sikre og utvikle sitt språk, sin kultur og sitt samfunnsliv. Videre fastsetter Grunnloven § 112 vern om naturmangfoldet ved at «Enhver har rett til et miljø som sikrer helsen, og til en natur der produksjonsevne og mangfold bevares. Naturens ressurser skal disponeres ut fra en langsiktig og allsidig betraktning som ivaretar denne rett også for etterslekten.»
Straffeloven § 240 gir de nærmere regler om straff for alvorlig miljøkriminalitet. Annet ledd bokstav a har slik ordlyd:
Med fengsel inntil 6 år straffes den som forsettlig eller grovt uaktsomt
Nevnte bestemmelse i straffeloven må ses i sammenheng med reglene i naturmangfoldloven. § 15 om forvaltningsprinsipp i nevnte lov fastslår at uttak av naturlig viltlevende dyr kun er tillatt dersom det følger av lov eller vedtak med hjemmel i lov. Dette innebærer at dersom det tas ut dyr uten slik hjemmel, er dette som utgangspunkt ulovlig.
Med hjemmel i naturmangfoldloven § 18 første ledd bokstav b kan Miljødirektoratet ved enkeltvedtak gi tillatelse til uttak av vilt for å avverge skade på bl a rein, såkalt skadefelling.
Naturmangfoldloven § 17 annet ledd annet punktum gir de nærmere regler om når vilt likevel kan avlives i nødverge til forsvar for tamdyr. Bestemmelsen har i dag følgende ordlyd:
Eieren, eller en som opptrer på vegne av eieren, kan avlive vilt når det må anses påkrevd på grunn av et pågående eller umiddelbart forestående angrep på bufe, tamrein, gris, hund og fjørfe.
Det kan reises spørsmål om nødvergebestemmelsen i naturmangfoldloven § 17 annet ledd annet punktum kan anvendes når tiltalen gjelder en bestemmelse i straffeloven. I den forbindelse skal det påpekes at nevnte bestemmelse i naturmangfoldloven er en spesialbestemmelse. Fra rettens side skal det bemerkes at det i så fall vil dreie seg om en analogisk anvendelse av nødvergebestemmelsen i straffeloven § 18 jf Rt-1978-553. Når det først foreligger en slik spesialbestemmelse om nødverge i naturmangfoldloven § 17 annet ledd annet punktum om fredet rovdyr som gjør skade på husdyr, kan det etter rettens syn ikke være tvilsomt at en slik spesialbestemmelse er den som skal gis forrang og anvendes.
Nødvergebestemmelsen i naturmangfoldloven § 17 annet ledd sto tidligere i § 11 i dagjeldende viltlov. Bestemmelsen hadde ved lovendring i 1993 fått en innskrenkning i adgangen til å felle vilt i nødverge. Etter endringen var vilkåret for nødverge «under direkte angrep».
I Rt-2004-1854 vurderte Høyesterett den nærmere forståelse av vilkåret «under direkte angrep». Situasjonen i Rt-2004-1854 var at en mann hadde felt en bjørn som var i grisebingen til et fellesbeite hvor han var med. Grisene gikk i en utendørs innhengning. Bjørnen ble først observert inne i grisebingen uten å drepe noen gris. Sammen med de andre dyreeierne ble han enig om at det skulle være vakt på stedet den påfølgende natten. Det var en annen av dyreeierne i fellesbeitet som tok første del av vakten. Litt over kl 22 kom en bjørn byksende inn i grisebingen. Grisene skrek og bjørnen løp etter dem, uten å gå til angrep på dyrene. Etter noen minutter gikk bjørnen til foringskassen hvor den oppholdt seg og spiste i ca 30 minutter. Da tiltalte kom til stedet i bil for å ta sin del av vakten, sprang bjørnen til skogs. Klokken var da rundt 23. Noe over midnatt kom bjørnen tilbake og inn i grisebingen. Grisene skrek og var urolige. Ved foringskassen et par meter fra grisene, stanset bjørnen opp. Den reiste seg ved et par anledninger på bakbeina for å lytte før den slapp seg ned til foringskassen for å spise. Mens den ved en anledning sto på bakbeina og lyttet, skjøt tiltalte bjørnen.
Som det fremkommer, var bjørnen tre ganger inne i grisebingen uten å gjøre skade på grisene. Den spiste kun av foringskassen til grisene før den ble skutt.
I note 18 ga Høyesterett følgende generelle redegjørelse for rettstilstanden:
«Det fremgår av forarbeidene at det skal ganske mye til før nødvergeretten inntrer, men de gir ikke noe klart svar på hvordan uttrykket «under direkte angrep» skal forstås. Det må etter mitt syn tolkes noe mer romslig enn det som kan sies å følge av en snever ordfortolkning, men dette må begrenses til tilfeller hvor et angrep er umiddelbart forestående. Uttrykksmåten «i ferd med» å angripe, som ble benyttet i proposisjonen og det som sies i stortingskomiteens innstilling om at rovviltet må ha til hensikt å angripe, taler for at det bare er slike tilfeller som skal henføres under bestemmelsen.»
Den samlede lagmannsrett fant at de objektive vilkår for nødverge etter dagjeldende bestemmelse i viltloven § 11 ikke var oppfylt. Til tross for dette uttalte Høyesterett i note 20 at lagmannsrettens dom inneholdt enkelte bemerkninger som kunne tyde på at den samlede lagmannsrett hadde bygd på en for vid forståelse av nødvergeretten.
I note 21 uttalte Høyesterett videre:
«Lagmannsretten fant det bevist at grisene ikke var under direkte angrep av bjørnen da tiltalte skjøt og drepte den, og at det da objektivt sett ikke forelå noen nødvergesituasjon i relasjon til viltloven § 11. Lagmannsretten la – på bakgrunn av B’s forklaring – til grunn at bjørnen ikke hadde gjort tegn til å ville angripe grisene før den gikk til foringskassen, selv om den ved bevegelse mot dyrene kan ha jaget dem et kort øyeblikk. Retten viste videre til at fellingen skjedde etter at bjørnen hadde stått rolig ved foringskassen i ca to minutter, uten å bry seg om grisene i bingen. Det forelå heller ikke – ifølge lagmannsretten – konkrete indikasjoner på at et angrep var umiddelbart forestående.»
Lagmannsrettens bestemmende mindretall fant at de subjektive vilkår for å ilegge straff ikke var til stede da mindretallet mente det ikke kunne ses bort fra tiltaltes subjektive oppfatning om at grisene var under direkte angrep.
Høyesterett opphevet lagmannsrettens dom grunnet mangelfull begrunnelse av mindretallsvotumet når det gjaldt skyldspørsmålet. Høyesterett uttalte i den forbindelse at «Den omstendighet at bjørnen måtte antas å komme tilbake senere samme natt, kan ikke være en relevant unnskyldning for ikke å skremme den bort. Angrepet må anses avsluttet når bjørnen er skremt bort. En eventuell fare for et fremtidig angrep gir som nevnt ikke grunnlag for nødverge.»
Som det fremkommer, uttalte Høyesterett at daværende vilkår «under direkte angrep» måtte tolkes noe mer romslig enn det som kan sies å følge av en snever ordfortolkning, men at dette måtte begrenses til de tilfeller hvor et angrep av umiddelbart forestående. Det følger av Prop.90 L (2019–2020) side 23 at departementet mente at Høyesteretts tolkning burde fremgå direkte av lovteksten. Departementet beskrev at «I kjennelsen inntatt i Rt-2014-1854 [Skal vel være Rt-2004-1854, Lovdatas anm.] uttalte Høyesterett at vilkåret «under direkte angrep» måtte tolkes noe mer romslig enn det som kan sies å følge av en snever ordfortolkning, men at dette må begrenses til tilfeller hvor et angrep er umiddelbart forestående. Som nevnt er Høyesteretts tolkning allerede gjeldende rett, og det er sånn sett ikke nødvendig å ta tolkningen inn i lovteksten. Departementet mener imidlertid at hensynet til en enkel opplysning taler for at Høyesteretts tolkning fremgår direkte av lovteksten.»
Ved lov 19. juni 2020 nr 87 om endringer i naturmangfoldloven ble tidligere ordlyd i annet punktum endret fra «under direkte angrep» til at felling måtte antas påkrevd «på grunn av et pågående eller umiddelbart forestående angrep». Någjeldende ordlyd i naturmangfoldloven § 17 annet ledd annet punktum om umiddelbart forestående angrep er derved i samsvar med Høyesteretts forståelse i Rt-2004-1854.
For ordens skyld finner tingretten grunnlag for å knytte enkelte kommentarer til internasjonale forpliktelser. Norge har sluttet seg til konvensjon 19. september 1979 vedrørende vern av ville europeiske planter og dyr og deres naturlige leveområder (Bernkonvensjonen). Et vilkår for uttak av rovdyr, herunder bjørn, er etter art 9 nr 1 at det ikke er annen tilfredsstillende løsning. Bernkonvensjonen er folkerettslig bindende, men har ingen direkte virkning internt i Norge. Etter presumsjonsprinsippet vil likevel interne norske regler så langt det er mulig, bli fortolket slik at det ikke oppstår motstrid med Norges folkerettslige forpliktelser.
ILO-konvensjon nr 169 om urfolk og stammefolk i selvstendige stater fastslår i art 4 bl a at det skal treffes særlige tiltak for å sikre på en hensiktsmessig måte, enkeltpersoner fra vedkommende folk og deres eiendom, arbeid, kultur og miljø. Av art 5 går detbl a frem at deres sosiale og kulturelle verdier og skikker skal vernes, samt at det skal tas tilbørlig hensyn til de typer av problemer de møter, både som gruppe og enkeltpersoner. Det er i konvensjonen videre fastsatt at integriteten deres i forhold til sosiale og kulturelle verdier, skikker og institusjoner skal respekteres. Konvensjonen fastslår også at det skal treffes tiltak som tar sikte på å begrense problemer som de får i forhold til endring av levevilkår og arbeidsforhold.
Ordlyden «påkrevd på grunn av ..... et umiddelbart forestående angrep» i naturmangfoldloven § 17 annet ledd annet punktum gir ikke et klart svar på hvor langt bestemmelsen rekker. Det må vurderes konkret i den enkelte sak. Selv om uttrykket «umiddelbart» ikke er et eksakt begrep i enhver sammenheng, vil det likevel sette en ytre tidsmessig ramme. Sentrale momenter i vurderingen vil for det første være tidsaspektet, herunder frem til at situasjonen i så fall kan karakteriseres som et pågående angrep. Videre må også graden av sannsynlighet for angrep være en faktor som inngår i totalvurderingen. Situasjonen må tilsi at rovdyret må ha til hensikt å angripe.
Det foreligger lite relevant rettspraksis opp mot det faktum retten nå har til vurdering. Som det fremkommer av det ovennevnte, er det betydelige forskjeller mellom nevnte sak og det forhold retten nå har til vurdering.
I saken Høyesterett hadde til behandling i 2004 hadde bjørnen ikke gått til angrep på grisene selv om den var tre ganger inne i grisebingen. Ingen av gangene hadde bjørnen vist noen interesse for dyrene, men helt og holdent konsentrert seg om foringskassen.
Dette forhold skiller faktum klart fra angjeldende sak. I dette tilfellet hadde bjørnene oppholdt seg i kalvingsområdet over flere dager og tatt reinkalver. Bjørnene ble på ettermiddagen/kvelden 20. mai 2022 jaget med seks snøscootere over en lang strekning. Dette var så utmattende for den ene bjørnungen at den måtte kjøres etter med scooter. Det ble etablert vakthold ved Kjerdelsfjellet den aktuelle kvelden og natten. Før A dro fra stedet, tente han opp en varde for at bjørnene skulle forstå at det var mennesker på stedet. Til tross for foranstaltningene, gikk binna og to av bjørnungene umiddelbart tilbake til kalvningslandet. Allerede 21. mai 2022 var de i kalvingslandet og fortsatte å jakte og drepe rein. Når A påtraff bjørnene 22. mai 2022 på toppen av Kjerdelsfjellet, lå de og spiste på reinkalver. Tingretten legger til grunn at bjørnene ikke var redde for mennesker og at de ville ha kommet tilbake til kalvingslandet om de også var jaget bort på nytt.
Da tiltalte skjøt bjørnene 22. mai 2022, hadde det gått mellom tre kvarter og en time fra bjørnene lå og spiste kalver. På gjerningstidspunktet lå bjørnene i lia og hvilte seg. Tingretten legger til grunn som sikkert at bjørnene i løpet av kort tid og senest innen noen få timer, igjen ville ha jaktet og drept rein.
Den samlende rett finner at subsumsjonen reiser utfordringer i denne saken. Retten har i den følgende vurdering av om det på handlingstidspunktet var påkrevd på grunn av et «umiddelbart forestående angrep» etter naturmangfoldloven § 17 annet ledd annet punktum, delt seg i et flertall og et mindretall.
Rettens flertall, bestående av sorenskriver Lisa Rosendal Bech og meddommer Caterina Josefine Kvaløsæter finner at nevnte vilkår ikke er oppfylt.
Høyesteretts uttalelser i Rt-2004-1854 er basert på et faktum som avviker betydelig fra vår sak. Imidlertid har Høyesterett i avgjørelsen om forståelsen av at angrepet var umiddelbart forestående, gitt uttalelser av mer generell karakter. I note 18 er det uttrykt at angrepet må være umiddelbart forestående og at det innebærer at rovdyret har til hensikt å angripe. Dette tilsier et kortere, klart mer definert tidsperspektiv hvor rovdyrets konkrete atferd viser at det nå nærmer seg et angrep enn om rovdyret utvilsomt kommer til å angripe igjen, men det ikke har foretatt seg noe direkte som viser at det nå er nært forestående. At Høyesterett har lagt til grunn at uttrykket må forstås på denne måten, underbygges også flere andre steder i dommen. Uten at det synes å være nødvendig for det resultat Høyesterett kom til, er det uttrykkelig uttalt i note 20 at lagmannsretten hadde bygd på en for vid forståelse av nødvergeretten. Slik flertallet ser det, er det også naturlig å oppfatte Høyesteretts uttalelser i bl a note 26 på tilsvarende måte. Flertallet kan ikke se at situasjonen kan karakteriseres som et umiddelbart forestående angrep fra bjørnenes side. Da binna og bjørnungene ble skutt, hadde de dagleie og hvilte seg. Høyesterett uttalte uttrykkelig i note 26 at «en eventuell fare for fremtidig angrep gir som nevnt ikke grunnlag for nødverge.» Riktignok er det slik at retten legger til grunn at bjørnene i vår sak igjen hadde jaktet og drept reinsdyr, men ved å se uttalelsene i note 26 i sammenheng med øvrige ovennevnte uttalelser, underbygge også dette flertallets forståelse av uttrykket «påkrevd på grunn av .... et umiddelbart forestående angrep» slik det er beskrevet over.
Det fremkommer av Rt-2004-1854 at nødvergebestemmelsen selv etter Høyesteretts tolkning, er en snever unntaksbestemmelse som skal tolkes strengt. Som nevnt vurderer flertallet at både tidsperspektiv og sannsynlighet for angrep, vil være elementer i vurderingen av om ovennevnte vilkår er oppfylt. Basert på lovens forhistorie, den konkrete ordlyden ogRt-2004-1854 fremstår det for flertallet at tidsperspektivet sammen med den konkrete atferden fra rovdyret må tillegges den avgjørende vekt sett i forhold til sannsynligheten for angrep.
Riktignok var det slik at bjørnene hadde oppholdt seg i området i flere dager for å jakte og spise rein. Videre var det også slik at bjørnene av samme grunn ville fortsette å oppholde seg i området. Da A skjøt bjørnene, hadde de imidlertid naturlig hvile. Der og da var det ingen holdepunkter for et nytt, konkret angrep. Situasjonen var for fjern fra et konkret angrep til at det på handlingstidspunktet kunne sies å være umiddelbart forestående. Preventivt nødverge omfattes ikke av bestemmelsen.
Flertallet har stor forståelse for at A på gjerningstidspunktet var i en meget vanskelig og presset situasjon. Han hadde foretatt det som kunne forventes for å unngå avliving av bjørnene. Videre observerte han de store tapene og lidelsene bjørnene påførte hans vanskelige leveveg og reinsdyrene. Etter flertallets syn kan dette slik ordlyden i lovbestemmelsen er i dag, ikke tillegges sentral vekt ved den rettslige forståelsen. Det må i så fall foretas en lovendring for at et tilfelle som i angjeldende sak skal falle inn under naturmangfoldloven § 17 annet ledd annet punktum. Dette er en lovgiveroppgave.
For ordens skyld finner flertallet grunn til å bemerke at verken ILO-konvensjonen om urfolks rettigheter, andre internasjonale forpliktelser eller Grunnloven gir hjemmel for, verken alene, sammen eller sett i sammenheng med naturmangfoldloven § 17 annet ledd annet punktum, å jakte og avlive en truet dyreart.
Flertallet finner etter dette at det sentrale vilkår i nevnte bestemmelse – påkrevd på grunn av et umiddelbart forestående angrep – ikke var oppfylt. Det er derfor ikke behov for å vurdere øvrige vilkår i nevnte bestemmelse. A handlet ikke i nødverge da han skjøt bjørnene.
Rettens mindretall bestående av meddommer Svein Erik Bugge finner etter en samlet vurdering at vilkåret «påkrevd på grunn av .... et umiddelbart forestående angrep» var oppfylt på tidspunktet hvor A skjøt og drepte binna og bjørnungene.
Høyesteretts avgjørelse i Rt-2004-1854 bygger på et ikke sammenliknbart faktum i forhold til vår sak. Dette påvirker også forståelsen og derved rekkevidden av Høyesteretts uttalelser.
I angjeldende sak forelå direkte og konkrete holdepunkter for at bjørnene igjen ville angripe rein. Som nevnt hadde de vært i kalvingslandet i flere dager hvor de jaktet og drepte reinkalver, før de ble jaget bort og kom tilbake. De fortsatte da på samme måte som tidligere. Bjørnene kom umiddelbart tilbake etter å ha blitt jaget langt vekk. De kom tilbake til kalvingsområdet for å spise reinkalver.
Da bjørnene ble skutt, var dette i en naturlig hvilepause. Så snart den var avsluttet, legger mindretallet som flertallet til grunn at bjørnene igjen ville jakte og drepe rein. Det er her ikke tale om en «eventuell fare» for fremtidig angrep slik Høyesterett beskriver i note 26.
I denne saken er det sikre og konkrete holdepunkter for at bjørnene ville angripe igjen innen kort tid som i hvert fall ikke ville overstige mer enn noen få timer. Rovviltet hadde derved «til hensikt å angripe». Dette er i samsvar med stortingskomiteens innstilling.
Videre vil mindretallet understreke at vilkåret om at det må være påkrevd på grunn av et «umiddelbart forestående angrep» ikke har et klart definert og eksakt innhold, og at det derfor er rom for skjønn i den enkelte konkrete sak. Når det i angjeldende sak bare var et tidsspørsmål før bjørnene igjen ville angripe, vil en rettslig forståelse om at A måtte vente til det forelå definerte konkrete holdepunkter på dette, være meningsløst.
Både det korte tidsforløp før bjørnene igjen ville jakte og drepe reinkalver og sikkerheten for at dette ville skje, tilsier at nevnte vilkår er oppfylt. En annen forståelse vil etter mindretallets syn også være i strid med ILO-konvensjonen art 4 og 5 samt Grunnloven.
Nevnte vilkår – umiddelbart forestående angrep – for nødverge var oppfylt på gjerningstidspunktet. Rettens mindretall finner også at de øvrige vilkår for nødverge i naturmangfoldloven § 17 annet ledd annet punktum var oppfylt på nevnte tidspunkt.
For ordens skyld vil den samlede rett bemerke at den ikke kan se at muligheten for å søke om skadefelling forut for handlingen, er av betydning i vurderingen av nødvergebestemmelsen.
Oppsummert finner rettens flertall at vilkåret om at avlivingen var påkrevd på grunn av et «umiddelbart forestående angrep» i naturmangfoldloven § 17 annet ledd annet punktum ikke er oppfylt. Vilkårene for nødverge etter denne bestemmelsen er således ikke til stede.
Tingretten finner å knytte enkelte kommentarer til straffeloven § 17 om nødrett. Bestemmelsen har slik ordlyd:
«En handling som ellers ville være straffbar, er lovlig når
Slik rettens flertall sorenskriver Bech og meddommer Kvaløsæter ser det, kommer nevnte bestemmelse ikke til anvendelse. Skaderisikoen for reindriften var ikke langt større enn skaderisikoen for bjørnestammen. Flertallet viser i den forbindelse til Rt-2005-76 note 7 som viser at nødrett er lite aktuelt i saker av denne karakter.
Rettens mindretall, meddommer Svein Erik Bugge, mener at også straffeloven § 17 om nødrett vil komme til anvendelse i et tilfelle som i angjeldende sak. Det var nødvendig å avlive bjørnene grunnet jakten deres på reinsdyrene og de skader det hadde påført reinflokken. Faren for angrep kunne ikke avverges på annen rimelig måte. Skaderisikoen for reinen var langt større enn for bjørnestammen.
For ordens skyld vil retten knytte enkelte kommentarer til straffeloven § 18 om nødverge. I Rt-1978-553 var primært menneskeliv truet, men Høyesteretts uttalelse var så generelt formet at den åpnet muligheten for analogisk anvendelse ved bl a angrep på dyr. I denne saken foreligger ikke et pågående angrep. Spørsmålet er om bestemmelsen kan anvendes overfor fremtidige angrep i en sak som vår. Forarbeidene til straffeloven 1902 § 48 åpnet en viss adgang til nødverge overfor fremtidige angrep. Slik retten ser det, er det uansett ikke grunnlag for preventivt nødverge etter straffeloven § 18 i saken retten nå har til behandling hvor fredet rovdyr har jaktet og drept reinkalver. Hele situasjonen i angjeldende sak ligger klart på siden av anvendelsesområdet for bestemmelsen.Den samlede rett skal etter dette ta stilling til om vilkårene for straff etter straffeloven § 240 annet ledd er oppfylt.
Det er på det rene at den norske bjørnebestanden er en «naturlig» bestand, og at den er fredet. Ved vurderingen av om bjørnen er utrydningstruet, må det avgjøres ut fra den til enhver tid gjeldende faglige vurderinger. Det er naturlig å ta utgangspunkt i Rødlista jf Ot.prp.nr.92 (1992–1993) side 12 og 20 og HR-2016-1857-A. I Artsdatabanken for brunbjørn går det frem at bjørnestammen i norsk Rødliste for arter 2021 er vurdert å ligge på grensen mellom kritisk truet og sterkt truet. Kritisk truet innebærer etter Rødlista at det foreligger «ekstrem høy risiko for utdøing». Tingretten finner utvilsomt at bjørn i Norge, er «truet av utryddelse.»
Spørsmålet blir etter dette om tiltaltes felling av hunnbjørnen med to unger «minsker» bestanden av arten jf straffeloven § 240 annet ledd. Bestemmelsens ordlyd gir ikke holdepunkter for å begrense rekkevidden av straffebudet til større bestandsreduksjon eller til reduksjoner som påvirker bestandens langsiktige overlevelse. Det fremkommer av Ot.prp.nr.92 (1992–1993) side 19 at hvor stor reduksjon som skal til for at en naturlig bestand må anses for å minskes, vil kunne variere. Er bestanden av en ikke ubetydelig størrelse, skal det normalt mer til for at vilkåret om at bestanden skal minskes, må anses oppfylt. De nevnte uttalelser i forarbeidene er fulgt opp i rettspraksis. I avsnitt 29, 30 og 35 i HR-2016-1857-A kom Høyesterett til at de tiltaltes jakt på tre ulver utgjorde forsøk på å minske bestanden. Av dommen fremkommer bl a følgende om dette:
«29 Departementet forkastet altså forslaget om å avgrense loven til de mer kvalifiserte tilfellene av bestandsreduksjon. Og det er ikke spor i forarbeidene av at man så for seg at straffebudet bare skulle ramme uttak som helt konkret ville være egnet til å påvirke bestandens mulighet for overlevelse. Jeg forstår forarbeidene slik at den nedre grensen derimot går ved uttak som er så små at det ikke er naturlig å si at de minsker bestanden som sådan. På side 19 i proposisjonen heter det om dette:
«Hvor stor reduksjon som skal til for at en naturlig bestand må anses for å minske, vil kunne variere. Er bestanden fåtallig, kan det å fjerne ett eneste individ innebære at bestanden må anses for å minske. Er bestanden av en ikke ubetydelig størrelse, skal det normalt mer til for at vilkåret om at bestanden skal minske, må anses oppfylt.»
(30) Det er i forarbeidene med dette lagt opp til at det skal skje en relativ sammenligning av bestandens størrelse – og eventuelt også sammensetningen – før og etter uttaket. Det er spesiell grunn til å feste seg ved det departementet sier om at det å fjerne ett eneste individ kan rammes av loven dersom bestanden fra før av er fåtallig.»
Det fremkommer av HR-2022-666-A at felling av en fjellrev var nok til å oppfylle vilkåret om å minske bestanden.
Tingretten finner at avlivingen av binna og to unger «minsker» bestanden av brunbjørn i Norge. I sitt avslag på skadefelling la Miljødirektoratet til grunn at det i Norge i 2021 var 67 reproduktive hunnbjørner. Antall reproduktive binner er derved meget lavt i Norge. I den forbindelse vil retten også bemerke at det tar tid før en hunnbjørn blir reproduktiv. De norske bjørnestammene holder til i atskilte grensestrøk. Totalt er det fem isolerte binneområder. Da binner vandrer lite og unge binner slår seg ned nær morens hjemmeområde, er det lite rekrutteringspotensiale for binner over til Norge. Det vises til det som er beskrevet i det ovennevnte.
Slik tingretten ser det, er hunnbjørner derved særlig verdifulle for å opprettholde brunbjørnbestanden i Norge. I denne saken ble det felt en reproduktiv binne, en binneunge og en hannbjørnunge. Tingretten finner etter dette det sikkert at avlivingen som tiltalte foretok, minsket den norske bestanden av brunbjørn.
Etter rettens syn er det hevet ut over enhver rimelig og fornuftig tvil at de objektive vilkår for ileggelse av straff etter straffeloven § 240 annet ledd oppfylt. Videre finner retten det sikkert at tiltalte har handlet forsettlig i forhold til samtlige straffbarhetsvilkår. A skjøt i den hensikt å drepe bjørnene. Han var klar over at brunbjørn er fredet og utrydningstruet i Norge.
Så vel de objektive som subjektive straffbarhetsvilkår er oppfylt. Tiltalte dømmes i samsvar med tiltalen for overtredelse av straffeloven § 240 annet ledd.
A er født [00.00.1963] og bor i [sted]. Han er reineier.
Tiltalte dømmes nå for en overtredelse av straffeloven § 240 annet ledd.
Som nevnt gir Grunnloven § 108 et særskilt vern for den samiske folkegruppen for å sikre og utvikle dens språk, kultur og samfunnsliv. Grunnloven § 112 fastsetter på sin side vern om naturmangfoldet.
Straffeloven § 240 rammer ulike former for alvorlig miljøkriminalitet. Annet ledd fastsetter en øvre strafferamme på fengsel inntil seks år. I forhold til grov overtredelse av bl a naturmangfoldloven § 15 første ledd, ble strafferammen etter § 75 annet ledd økt fra tre til fem år ved lovendring 1. juli 2019. Etter rettens syn må hevingen av strafferammen for denne bestemmelsen også føre til økning i det generelle straffutmålingsnivået, herunder for straffeloven § 240 annet ledd.
Når det gjelder utvikling og skjerpelse av straffenivået, ble dette behandlet av Høyesterett i HR-2022-666-A. Saken gjaldt en mann som i 2019 grovt uaktsomt hadde skutt en fjellrev. Høyesterett uttalte bl a følgende:
«(30) Som nevnt viderefører straffeloven § 240 straffeloven 1902 § 152 b, som kom inn i loven i 1993. Formålet var å fange opp de alvorligste tilfellene av miljøkriminalitet og legge til rette for «en vesentlig straffeskjerpelse for slike forbrytelser», jf Ot.prp.nr.92 (1992–1993) side 3. Det fremgår i proposisjonen på side 7 at lovgivers ønske var å signalisere at denne formen for kriminalitet anses som alvorlig. Jeg nevner videre at betydningen av å beskytte miljøet også gjenspeiles i Grunnloven § 112. Bestemmelsen slår fast at alle har rett til en natur der produksjonsevne og mangfold bevares. Høyesteretts straffutmålingspraksis fra de senere årene viser en skjerpet holdning til miljøkriminalitet, jf. for eksempel HR-2020-1353-A avsnitt 50-53 med videre henvisninger til avgjørelser om brudd på ulike miljølover.
(31) I saker om miljøkriminalitet må det av allmennpreventive grunner generelt reageres strengt, jf. Rt-2011-10 avsnitt 17 og 19. Saken gjaldt terrenginngrep i strandsonen og brudd på plan- og bygningsloven. I vår sak har det særlig betydning at utryddelsen av arter som nevnt er en av de største miljøtruslene som vi i dag står overfor. I Norge har en rekke arter gått sterkt tilbake i løpet av de siste 50 årene og står i fare for å bli utryddet.
(32) Det foreligger ingen avgjørelse fra Høyesterett som er direkte sammenlignbar med vår sak.
(33) I Rt-2005-76 avsnitt 32 slo Høyesterett fast at ved jakt på de totalfredete rovdyrene ulv, bjørn og jerv, er utgangspunktet straff i form av ubetinget fengsel. Det samme må gjelde andre utrydningstruede arter. Saken gjaldt forsettlig og ulovlig felling av jerv, og straffen ble fastsatt til fengsel i 21 dager.
(34) HR-2016-1857-A gjaldt forsøk på ulovlig felling av tre ulver. I avsnitt 51 er det uttalt at utgangspunktet må være ubetinget fengselsstraff av en viss lengde. Det dreide seg også der om forsettlige overtredelser. Dommen gjaldt fire personer, og straffen ble fastsatt til fengsel i mellom 120 dager og ett år.»
Straffen i HR-2022-666-A ble satt til fengsel i 60 dager.
Når det gjelder saken tingretten har til behandling, finner retten det klart skjerpende at tiltalte skjøt og drepte tre bjørner. Dette førte til at bestanden av hunnbjørn som er særlig viktig for reproduksjon, ble sterkt minket da det dreide seg om en binne og en binneunge. Videre tillegger retten det vekt i skjerpende retning at A utviste et klart forsett da han skjøt bjørnene.
Slik denne sak ligger an, vurderer tingretten at det foreligger en rekke formildende omstendigheter. Etter tingrettens syn foretok A flere handlinger for å unngå å skyte bjørnene. Sammen med andre reineiere ble de jaget langt bort fra området. I etterkant tente han varde i kalvingslandet for å vise bjørnene at det var mennesker i området. Han avtalte også oppsyn i området den påfølgende natt med SNO. Til tross for disse forsøkene på å holde bjørnene borte, kom de tilbake og jaktet og spiste rein.
Videre vil retten bemerke at tiltalte hele tiden har stått ved handlingen han utførte. A varslet selv politiet om at han hadde avlivet binna og de to ungene. Han har fortalt sannheten om hva han gjorde og hva han tenkte. Tiltaltes forklaring og erkjennelse av hendelsesforløp har vært helt avgjørende for at saken har blitt fremmet for domstolen.
For tingretten er det ikke tvilsomt at A oppfattet situasjonen med bjørnene som jaktet og drepte rein mens han observerte det hele, som svært krevende og vanskelig. Det er påvist at bjørnene i perioden de var i kalvingslandet hadde drept omkring 16 reinkalver. I tillegg kommer drepte reinkalver som aldri ble funnet. Da tiltalte sommeren 2022 hadde opptelling av reinsdyr, var det et frafall av reinkalver på 60 % mot 40 % de to foregående årene.
Det kan reises spørsmål om A sin fortvilelse over situasjonen slik at han foretok handlingen, kan tillegges vekt i formildende retning. I HR-2005-162-A uttalte Høyesterett følgende i note 27:
«I formildende retning er det lite å bemerke. Bøndenes frustrasjon over den lidelse jerven hadde påført deres sauer er forståelig, men jeg slutter meg her til lagmannsrettens flertall som uttaler:
«... sauebøndene var underkastet et regime som forutsetter at det kan være konflikter mellom beiteinteresser og hensynet til at det i Norge skal være levedyktige rovviltbestander. Norsk forvaltningspolitikk på dette området er fastsatt av Stortinget gjennom Stortingsmeldinger og et lovverk som legger kompetansen og ansvaret på forvaltningsapparatet med Miljøverndepartementet på toppen. Det ledende prinsipp for forvaltningen er basert på en tosidig målsetting, der man både skal ha levedyktige rovviltbestander, og samtidig søke å begrense skadene mest mulig. I dette bildet hører også at Norge gjennom Bernkonvensjonen har påtatt seg forpliktelser om bl a bevaring av en jervebestand.»
Tingretten vurderer at vår sak ligger vesentlig annerledes an enn i HR-2005-162-A. I sistnevnte sak hadde det vært gitt to fellingstillatelser på jerven. På tidspunktet den ble avlivet, var ikke sauene på beite og hadde heller ikke vært det siden høsten året før. Videre var bøndene ikke sikre på om det var denne jerven som året før hadde herjet i saueflokken. Jerven bedrev således ikke jakt på sau da den ble avlivet.
Som kjent var situasjonen i saken tingretten nå har til behandling at bjørnene over dager herjet i reinflokken og drept en rekke reinkalver. Tiltalte fikk muntlig avslag på skadefelling 20. mai 2022 av Miljødirektoratet. I etterkant utviklet situasjonen seg slik at den på gjerningstidspunktet var ganske annerledes enn det den var på tidspunktet for det muntlige vedtaket. Bjørnene var jaget bort for så å komme tilbake og drepte rein. Skadeforebyggende tiltak som tiltalte og andre reineiere iverksatte, hadde ikke ført frem. Da A påtraff bjørnene på toppen av Kjerdelsfjellet 22. mai 2022, lå de og spiste på rein. Det var dessuten kun tale om kort tid før bjørnene igjen ville jage og drepe rein. Slik retten vurderer det, har derved Miljødirektoratets tidligere avslaget på skadefelling liten betydning i vår sak.
Realiteten i denne saken er at nødvergebestemmelsen i naturmangfoldloven § 17 annet ledd annet punktum på gjerningstidspunktet 22. mai 2022 var overskredet ved at det der og da ikke var et umiddelbart forestående angrep. Det hadde imidlertid vært et angrep kort tid forut da bjørnene spiste reinkalver på toppen av Kjerdelsfjellet der A påtraff dem. Det ville komme et nytt angrep innen kort tid.
Retten vurderer at de prinsipper som ligger til grunn for straffeloven § 80 bokstav d og § 81 bokstav b også kan anvendes i en sak som vår selv om selve nødvergebestemmelsen står i naturmangfoldloven § 17 og derved ikke er henvist til i de nevnte straffebestemmelser. I motsatt fall ville likeartede bestemmelser om nødverge få tilfeldige konsekvenser og utslag.
Etter rettens syn må den vanskelige situasjonen som A var i på handlingstidspunktet tillegges vekt i formildende retning. Han observerte at binna og ungene herjet i reinflokken og blant kalver som ikke hadde noen mulighet til å komme seg bort. De ville snart komme tilbake med nye angrep på reinen og derved på hans tradisjonelle leveveg. I forlengelsen av dette vil tingretten bemerke at det ikke var etablert en direkte linje for kontakt mellom Miljødirektoratet og Statsforvalteren. Det er i Miljødirektoratets vedtak lagt vekt på at tiltalte kunne kontakte Statsforvalteren for å «drøfte mulighetene for tilskudd til forebyggende tiltak.» I den konkrete situasjonen som A var gjennom mange dager med et pågående press på å ivareta reinen sin, var dette en liten reell mulighet. Slik retten ser det, burde det i offentlig regi vært lagt opp til en selvstendig oppfølgning fra Statsforvalteren som ville hatt en helt annen rolle enn Statens Naturoppsyn.
Rettens flertall, bestående av sorenskriver Lisa Rosendal Bech og meddommer Caterina Josefine Kvaløsæter, finner at de hensyn som ligger til grunn for straffeloven § 80 bokstav d, sammen med øvrige formildende omstendigheter, tilsier at det er grunnlag for å idømme betinget fengsel. Flertallet finner således at det foreligger slike formildende omstendigheter at hovedregelen om ubetinget fengsel i slike saker må fravikes.
Når det gjelder fengselsstraffens lengde, er flertallet av den oppfatning at aktors straffeforslag er for strengt. Flertallet finner at korrekt straffenivå vil være omkring et års fengsel. Etter fradrag for tilståelse og øvrige formildende omstendigheter, finner retten å sette straffen til fengsel i åtte måneder som i sin helhet gjøres betinget med en prøvetid på to år jf straffeloven § 34.
Rettens mindretall, meddommer Svein Erik Bugge, finner at de hensyn som fremkommer av straffeloven § 81 bokstav b tilsier at A skal frifinnes. Hele situasjonen var av en slik karakter at det foreligger «særlige grunner» som tilsier frifinnelse. Det vises til tiltaltes iherdige forsøk på å jage bort bjørnene, binna og ungenes gjentatte herjinger i reinflokken, den korte tid til de igjen ville jakte og drepe rein og de øvrige forhold som er beskrevet i det ovennevnte.Oppsummert dømmes A for overtredelse av straffeloven § 240 annet ledd til fengsel i åtte måneder som gjøres betinget med en prøvetid på to år.
Slik saken har fremstått for tingretten, er det ikke grunnlag for å idømme saksomkostninger til Staten jf uttrykket «bør» i straffeprosessloven § 436 første ledd.
Dommen er avsagt under dissens.
DOMSSLUTNING
 A, født [00.00.1963], dømmes for overtredelse av straffeloven § 240 annet ledd til fengsel i 8 -åtte- måneder som gjøres betinget med en prøvetid på 2 -to- år jf straffeloven § 34.
Prinsipalt gjelder tiltalen skade på fredet bestand av dyr som er truet av utryddelse jf straffeloven § 240. Subsidiært gjelder tiltalen grov overtredelse for å ha jaktet på viltlevende dyr uten tillatelse jf naturmangfoldloven § 75 annet ledd jf første ledd jf § 15 første ledd.
Den sentrale problemstilling i denne saken er hvorvidt tiltaltes avliving av en brunbjørnebinne og hennes to bjørnunger var rettmessig og derved straffri som følge av nødverge av tamrein. Slik denne sak ligger an, er det etter tingrettens syn nødvendig å gi en grundig redegjørelse for de faktiske forhold. Retten vil etter dette ta stilling til om tiltaltes handling var rettsstridig.
Tjåehkeren Sijte (Østre Namdal reinbeitedistrikt) omfatter bl a kommunene Røyrvik og Lierne som grenser til Sverige. Den ene siidaen i reinbeitedistriktet driver i samdrift med Jijnjevaerie sameby på svensk side av grensen. Sommerbeitet og kalvingslandet for nevnte siida er i Hestkjølområdet/Hartkjølen i Lierne kommune mens vinterbeitet er på svensk side.
I Norge er det få ynglende binner. De holder til i atskilte grensestrøk mot bl a Sverige. Lierne kommune er et av yngleområdene. Hanner vandrer ut, mens unge binner slår seg ned nær morens hjemmeområde. Hjemmeområdene til binner som er i slekt med hverandre, overlapper derfor mer enn områdene til ubeslektede binner. En binne får normalt sitt første kull i 5-7 års alder og da normalt en til fire bjørnunger. Binner får vanligvis kull hvert andre til tredje år.
Totalt ble det i 2021 påvist 160 ulike bjørner i Norge; 67 hunnbjørner og 93 hannbjørner. I region 6 Midt-Norge, Møre og Romsdal og Trøndelag og som derved omfatter bl a Hartkjølen ble det påvist 27 bjørner, hvorav ni var binner. Den årlige reproduksjonen for landet er av Stortinget satt til 13 ungekull. For brunbjørn i rovviltregion 6, er antall ungekull fastsatt til tre. I region 6 ble det i 2021 estimert 1,6 ungekull av bjørn, mot 2,9 ungekull i 2020.
Norsk og svensk forvaltning av brunbjørn er ikke sammenfallende. I Jemntland og derved på svensk side av grensen for Lierne har forvaltningen de senere år vært å ta ut bjørn i reindriftsområdene for å begrense konflikt med tamrein. Dette innebærer at det i begrenset grad kan påregnes at binner vil vandre ut til områdene på norsk side.
Brunbjørnen er på norsk Rødliste betegnet som sterkt truet, mot kritisk truet. I Sverige er den karakterisert som nært truet.
Tingretten viser på de ovennevnte punkter til den rettslige forklaringen til sakkyndig vitne Jonas Kindberg, Miljødirektoratets vedtak 24. mai 2022 og utskrift fra Artsdatabanken om brunbjørn.
Tiltalte A har drevet med reindrift siden han var ung. Han har tidligere vært medlem av Svenske samers riksforbund. I 2009 overtok tiltalte en siidaandel i Østre Namdal reinbeitedistrikt. Siden den gang har tiltalte drevet i samdrift med B som bor i Valsjøbyn på svensk side av grensen.
Rundt 7. og 8. mai 2022 flyttet A reinflokken sin fra Hudiksvall og til kalvingslandet i Hestkjølenområdet i Lierne nasjonalpark. I dette området ligger bl a Fiskløysdalen, Luterdalen, Merrafjellet, Raudberglia, Kjerdelsfjellet, Kjerdelsvatnet og Grønliklumpen. Dette er innenfor forvaltningsområdet for bjørn.
Litt før 17. mai 2022 så A på GPS’ene til reinsdyrene at det var uro i flokken. De sprang i ulike retninger. Dette kan være tegn på at reinen er skremt av rovdyr. Tiltalte dro 17. mai 2022 opp til området hvor reinflokken befant seg.
Statens Naturoppsyn (SNO) fikk 17. mai 2022 melding om bjørnespor i Hestkjøldalen og dro 18. mai 2022 til området hvor de dokumenterte spor etter binne med tre unger. Samme dag ble leder for Jijnjevaerie sameby og tiltale varslet om sporfunn.
A var i området til 19. mai 2022 da en kollega overtok tilsynet med reinflokkene. Denne dagen patruljerte oppsynsmann C og politibetjent D med snøscooter i området Fiskløysdalen, Luterdalen, Hestkjøldalen og Raudberglia uten å finne nye spor etter bjørn. Senere på dagen påtraff de nevnte personer tre reineiere og fortalte om bjørnesporene som var påvist dagen før. Reineierne opplyste at de ville undersøke om bjørnene var i nærheten av reinen i området.
Grunnet tilbakemelding om bjørn i området, dro A samme dag tilbake til området omkring Hestkjøldalen. Sammen med andre reineiere kjørte han på kvelden rundt Merrafjellet for å lete etter binna med tre unger og påtraff dem etter hvert. Bjørnene jaget rein og reineierne fant flere drepte reinkalver i området. Binna og ungene løp av sted og opp i Merrarumpen. Ved halv ti-tiden samme kveld, ringte A til C og orienterte om funnene. C ringte Miljødirektoratets vakttelefon og orienterte om hendelsene.
A ble igjen på Mustjønnhytta. På formiddagen 20. mai 2022 kom C til tiltalte. A søkte om fellingstillatelse av binna og ungene på telefon til Miljødirektoratet og fikk muntlig avslag. Dette ble senere gitt skriftlig. Tiltalte og C kjørte sammen til Luterdalen hvor de i kikkert observerte bjørnene høyt oppe på fjellet i rask gange vestover fra Merrarumpen. De fant ferske spor av bjørnene som jaget rein frem til snøfritt parti i Fiskløysdalen. Tiltalte og C observerte også bjørnene som lå i dagleie. Da de ankom stedet hvor de hadde sett bjørnene, så de 15-20 simler og kalver som sprang bort fra høyden hvor bjørnene var. De observerte også tre-fire simler som var igjen og lette etter kalvene sine.
Etter hvert kom flere reineiere til nevnte sted. Samtlige hadde våpen innpakket i futteral festet til snøscooterne. Sammen med tiltalte drøftet de hva de skulle gjøre med binna og ungene. På dette tidspunkt i Fiskløysdalen vurderte tiltalte å skyte binna og ungene i nødverge. Av oppdragsloggen til SNO ved C datert 26. mai 2022 fremkommer følgende på dette punkt:
«Jeg oppfattet at holdningen var at de ville skyte bjørnene i påberopt nødverge, men at de var klar over konsekvensene med varslingsplikt og politietterforskning. Jeg sa at min rolle i situasjonen var å registrere og dokumentere det som skjedde, og kunne ikke gi svar på juridiske spørsmål eller gi uttrykk for min mening om forholdet var innenfor nødvergebestemmelsene, eller hvordan de burde agere. Jeg sa imidlertid at ett forhold som blir etterspurt i nødvergesaker er hvilke andre tiltak som er gjort for å forhindre/avverge skade.»
Sammen med noen reineiere tok C en runde og feltkontrollerte kalvene som var funnet i området. Det ble funnet ytterligere tre drepte kalver. Det totale antallet som ble funnet var ti kalver drept av bjørn. Reineierne opplevde at binna og ungene ikke brydde seg nevneverdig om at de var i nærheten. De ble etter hvert enige om at de ville prøve å drive bjørnene bort fra kalvingsområdet og sørover til skogområdene i [sted]. Dette området hadde mye snø og reineierne tenkte at en slik forflytning ville føre til at binna ikke ville komme tilbake på en stund.
A og de andre reineierne brukte snøscooterne til å jage bjørnene bort fra kalvingsområdet i retning Sørli. To av bjørnungene klarte å holde følge med moren, mens den tredje ungen etter hvert ble hengende langt bak. Da den var hele fire km i luftlinje etter de andre dyrene, ble binna og de to andre ungene holdt igjen av reineierne. Den tredje ungen klarte likevel ikke å holde følge. C besluttet at den skulle fanges og fraktes siste stykket med snøscooter. Bjørnungen ble så fanget med lasso, pakket inn i fjellduk, plassert bak på scooteren til C og fraktet de siste kilometerne til moren og søsknene. Da bjørnene ble forlatt, var de sammen. Den ene ungen klatret opp i et tre. Klokken var da ca ni på kvelden. Samlet lengde på forflytningen var 11 km i luftlinje. Sporloggen viste 17,6 km.
Tiltalte overnattet på Grunntjønnhytta. På morgenen 21. mai 2022 var A med snøscooteren for å se om binna og ungene var på veg tilbake til kalvingslandet. Han oppdaget da spor etter dem som gikk nordover via Kjerdelsvatnet til Storbursklumpen. Tiltalte observerte så binna med to unger på Kjerdelsvatnet. Den tredje ungen var ikke å se. Han varslet C om dette.
Senere på dagen møtte tiltalte bl a C ved Blanktjønnhytta. E hadde da kjørt opp patruljespor rundt Storbursklumpen. På dette stedet blir det tidlig bart og er vanlig tilholdssted for bjørn om våren da det er god tilgang på fjorårets blåbær og krekling. Tiltalte og C avtalte at sistnevnte og en annen fra SNO skulle holde bjørnene under oppsikt og varsle tiltalte dersom de beveget seg fra stedet. E tente også opp varde for å vise bjørnene at det var mennesker i nærheten. Etter hvert dro han hjem.
På den andre patruljerunden ca kl 22:20 fant C spor etter binna og to unger som hadde gått nordøst fra Storbursklumpen til Kjerdelsfjellet. De observerte flere rein i flukt fra toppen av Kjerdelsfjellet der de også observerte bjørnene med kikkert. C observerte at binna sto og spiste på noe på bakken før bjørnene gikk ut av syne. Han ringte Miljødirektoratets vakttelefon og varslet om observasjonen. Videre ringte C til A og fortalte at bjørnen jaget rein i Kjerdelsfjellet samt at den også hadde spist på noe.
Tidlig på morgenen 22. mai 2022 ringte en reineier til C. Han fikk opplyst at C sist hadde sett bjørnene nær toppen av Kjerdelsfjellet. Litt senere dro C videre til annet feltoppdrag.
Tiltalte og andre reineiere dro ut for å lete etter bjørnene ved Kjerdelsfjellet. A fikk de andre reineierne til å sette seg på post slik at de kunne informere han om hvor bjørnene oppholdt seg. Tiltalte kjørte opp Kjerdelsfjellet med snøscooteren. Han påtraff der bjørnene som lå og spiste på reinkalver. Avstanden var ca 40-50 meter. Binna sprang mot A. Da ungene løp av sted, fulgte hun etter dem.
På et tidspunkt hadde A tenkt at å jage bjørnene enda en gang, ville gjøre mer skade enn nytte for bjørnene og at de uansett ville komme tilbake. Da tiltalte på toppen av Kjerdelsfjellet så bjørnene spise på reinkalvene, bestemte han seg for å avlive dem på nødvergeparagrafen.
Fjellsiden ned mot Kjerdelsvatnet er bratt. A kjørte snøscooteren ned til ca 1 100 moh og tok seg etter dette ned fjellsiden til fots. Han ble underveis også veiledet av en kollega på post i retning bjørnene. Et godt stykke nede i fjellsiden oppdaget tiltalte binna som løftet hodet mens hun lå i lia. Han tok geværet og skjøt den. Videre skjøt han ungen som var sammen med henne og den andre ungen like etter. Avstanden fra A og binna var på skuddtidspunktet ca 30 meter. På dette tidspunkt forholdt bjørnene seg helt rolig og utførte ikke noe angrep på rein. Tiltalte oppfattet det også slik. Det var imidlertid en reinflokk ca 300 meter borte. Videre var det mye rein i fjellsiden og på myrene. Totalt var det ca 1 000 rein i området.
Tiden fra A så binna med de to ungene på toppen av Kjerdelsfjellet til han påtraff dem i fjellsiden og drepte bjørnene, var mellom tre kvarter og en time.
Klokken 17:16 ringte tiltalte til C og varslet om fellingen av bjørnene. Han hadde forut for dette ringt og gitt beskjed til politiet. Sammen med politiet dro C til Kjerdelsfjellet hvor han påtraff tiltalte og hans kollegaer. C dro til stedet øverst på Kjerdalsfjellet hvor tiltalte tidligere på dagen hadde sett binna og ungene spise på reinkalver og fant to stykker som bjørnene hadde drept. Han fant også to andre reinkalver som var drept av bjørn. Store deler av øvre del av fjellet var snøfritt og det var lite igjen av kalvene. C vurderte at det trolig lå flere drepte dyr i området som ikke var funnet. Han observerte også flere simler som var igjen i området og lette etter kalvene sine.
De døde bjørnene ble sendt til Veterinærinstituttet for obduksjon. Den viste at binna og ungene hadde spist rein. Binna var ca fire år og født i Norge. Bjørnungene var født året før. Den ene var binneunge og den andre en hannbjørnunge.
Tingretten finner det ovennevnte faktiske hendelsesforløp bevist ut over enhver rimelig og fornuftig tvil. Ved denne vurderingen har retten bl a lagt til grunn de rettslige forklaringene til tiltalte A og vitnet B, politiavhør av tiltalte 22. mai 2022, oppdragslogg 26. mai 2022 fra SNO, politiets rapport fra åstedsundersøkelse 27. mai 2022, politiets illustrasjonsmappe fra åsted 24. mai 2022 med kart og bildedokumentasjon, fotomappe 10. februar 2023 fra SNO med kart og rapport fra Veterinærinstituttet 23. juni 2022.
Som kjent fattet Miljødirektoratet skriftlig vedtak 24. mai 2022 med avslag på søknad 20. mai 2022 om skadefelling av binna og ungene.
Av vedtaket fremkommer følgende under punktet om bakgrunnen for søknaden:
«Bakgrunnen for søknaden om skadefelling er en bekreftet sporobservasjon av bjørn i følge med tre unger, antagelig fjorårsunger, innenfor Hestkjølen i Lierne nasjonalpark fra 17. mai i år, samt påviste skader på tamrein. I dette området var det på søknadstidspunktet påvist 6 kalver tatt av bjørn fra 19. og 20. mai, ytterligere 4 kalver skulle undersøkes. Søkerne viser til at dette er område som benyttes av reinen deres, og at det vil bli store tap for reindriften om binna og ungene får fortsette å oppholde seg her.»
Når det gjelder Miljødirektoratets vurdering, ble det bl a vist til at binna og ungene oppholdt seg i forvaltningsområdet for bjørn og at bestandsmålet for ungekull ikke var oppfylt. Videre fremkommer det at
«Det har vist seg svært utfordrende å opprettholde bestanden på bestandsmålet i regionen. Hovedårsaken er at de fleste bjørner, og særlig binner, som lever innenfor forvaltningsområdet i perioder benytter seg av områder utenfor – i Sverige og i beiteprioriterte områder i Norge. I disse områdene er risikoen stor for å bli felt på skadefelling eller i ordinær jakt i Sverige. Bestanden av bjørn på svensk side er langt høyere enn i Norge og fellingen på svensk side har økt betraktelig de senere årene. I Jämtlands län er det felt 485 bjørner siden 01.01.2019.
Terskelen for å felle binner med unger er generelt svært høy. I tillegg er bestanden av bjørn under forvaltningsmålet for bjørn i region 6. I randområdene til den skandinaviske bjørnebestanden er det relativt få binner, og de få som finnes er avgjørende for at bestanden kan utvikle seg i rett retning i forhold til målet for regionen.
Vi er kjent med at det er påvist 6 skader forårsaket av denne binna innenfor områder med kalvende rein. Det betyr at det kan oppstå ytterligere skader på tamrein som følge av bjørn i forbindelse med den pågående kalvingen. Vi anbefaler derfor at distriktet tar kontakt med Statsforvalteren i Trøndelag for å drøfte eventuelle muligheter for akutte forebyggende tiltak for å forhindre tap.
Vi har lagt vekt på følgende i vurderingen vår:
Vår vurdering er at det ikke er grunnlag for å iverksette skadefelling av bjørnebinne og unger i det aktuelle området.»
I sin videre behandling legger retten til grunn at binna og ungene ville tatt flere reinkalver i det aktuelle området innen kort tid og senest innen noen få timer dersom de ikke var blitt avlivet av tiltalte.
Tingretten vil etter dette komme nærmere inn på de foreliggende rettsregler og det nærmere innholdet i rettstilstanden.
Grunnloven § 108 fastslår at myndighetene skal legge forholdene til rette for at den samiske folkegruppe kan sikre og utvikle sitt språk, sin kultur og sitt samfunnsliv. Videre fastsetter Grunnloven § 112 vern om naturmangfoldet ved at «Enhver har rett til et miljø som sikrer helsen, og til en natur der produksjonsevne og mangfold bevares. Naturens ressurser skal disponeres ut fra en langsiktig og allsidig betraktning som ivaretar denne rett også for etterslekten.»
Straffeloven § 240 gir de nærmere regler om straff for alvorlig miljøkriminalitet. Annet ledd bokstav a har slik ordlyd:
Med fengsel inntil 6 år straffes den som forsettlig eller grovt uaktsomt
Nevnte bestemmelse i straffeloven må ses i sammenheng med reglene i naturmangfoldloven. § 15 om forvaltningsprinsipp i nevnte lov fastslår at uttak av naturlig viltlevende dyr kun er tillatt dersom det følger av lov eller vedtak med hjemmel i lov. Dette innebærer at dersom det tas ut dyr uten slik hjemmel, er dette som utgangspunkt ulovlig.
Med hjemmel i naturmangfoldloven § 18 første ledd bokstav b kan Miljødirektoratet ved enkeltvedtak gi tillatelse til uttak av vilt for å avverge skade på bl a rein, såkalt skadefelling.
Naturmangfoldloven § 17 annet ledd annet punktum gir de nærmere regler om når vilt likevel kan avlives i nødverge til forsvar for tamdyr. Bestemmelsen har i dag følgende ordlyd:
Eieren, eller en som opptrer på vegne av eieren, kan avlive vilt når det må anses påkrevd på grunn av et pågående eller umiddelbart forestående angrep på bufe, tamrein, gris, hund og fjørfe.
Det kan reises spørsmål om nødvergebestemmelsen i naturmangfoldloven § 17 annet ledd annet punktum kan anvendes når tiltalen gjelder en bestemmelse i straffeloven. I den forbindelse skal det påpekes at nevnte bestemmelse i naturmangfoldloven er en spesialbestemmelse. Fra rettens side skal det bemerkes at det i så fall vil dreie seg om en analogisk anvendelse av nødvergebestemmelsen i straffeloven § 18 jf Rt-1978-553. Når det først foreligger en slik spesialbestemmelse om nødverge i naturmangfoldloven § 17 annet ledd annet punktum om fredet rovdyr som gjør skade på husdyr, kan det etter rettens syn ikke være tvilsomt at en slik spesialbestemmelse er den som skal gis forrang og anvendes.
Nødvergebestemmelsen i naturmangfoldloven § 17 annet ledd sto tidligere i § 11 i dagjeldende viltlov. Bestemmelsen hadde ved lovendring i 1993 fått en innskrenkning i adgangen til å felle vilt i nødverge. Etter endringen var vilkåret for nødverge «under direkte angrep».
I Rt-2004-1854 vurderte Høyesterett den nærmere forståelse av vilkåret «under direkte angrep». Situasjonen i Rt-2004-1854 var at en mann hadde felt en bjørn som var i grisebingen til et fellesbeite hvor han var med. Grisene gikk i en utendørs innhengning. Bjørnen ble først observert inne i grisebingen uten å drepe noen gris. Sammen med de andre dyreeierne ble han enig om at det skulle være vakt på stedet den påfølgende natten. Det var en annen av dyreeierne i fellesbeitet som tok første del av vakten. Litt over kl 22 kom en bjørn byksende inn i grisebingen. Grisene skrek og bjørnen løp etter dem, uten å gå til angrep på dyrene. Etter noen minutter gikk bjørnen til foringskassen hvor den oppholdt seg og spiste i ca 30 minutter. Da tiltalte kom til stedet i bil for å ta sin del av vakten, sprang bjørnen til skogs. Klokken var da rundt 23. Noe over midnatt kom bjørnen tilbake og inn i grisebingen. Grisene skrek og var urolige. Ved foringskassen et par meter fra grisene, stanset bjørnen opp. Den reiste seg ved et par anledninger på bakbeina for å lytte før den slapp seg ned til foringskassen for å spise. Mens den ved en anledning sto på bakbeina og lyttet, skjøt tiltalte bjørnen.
Som det fremkommer, var bjørnen tre ganger inne i grisebingen uten å gjøre skade på grisene. Den spiste kun av foringskassen til grisene før den ble skutt.
I note 18 ga Høyesterett følgende generelle redegjørelse for rettstilstanden:
«Det fremgår av forarbeidene at det skal ganske mye til før nødvergeretten inntrer, men de gir ikke noe klart svar på hvordan uttrykket «under direkte angrep» skal forstås. Det må etter mitt syn tolkes noe mer romslig enn det som kan sies å følge av en snever ordfortolkning, men dette må begrenses til tilfeller hvor et angrep er umiddelbart forestående. Uttrykksmåten «i ferd med» å angripe, som ble benyttet i proposisjonen og det som sies i stortingskomiteens innstilling om at rovviltet må ha til hensikt å angripe, taler for at det bare er slike tilfeller som skal henføres under bestemmelsen.»
Den samlede lagmannsrett fant at de objektive vilkår for nødverge etter dagjeldende bestemmelse i viltloven § 11 ikke var oppfylt. Til tross for dette uttalte Høyesterett i note 20 at lagmannsrettens dom inneholdt enkelte bemerkninger som kunne tyde på at den samlede lagmannsrett hadde bygd på en for vid forståelse av nødvergeretten.
I note 21 uttalte Høyesterett videre:
«Lagmannsretten fant det bevist at grisene ikke var under direkte angrep av bjørnen da tiltalte skjøt og drepte den, og at det da objektivt sett ikke forelå noen nødvergesituasjon i relasjon til viltloven § 11. Lagmannsretten la – på bakgrunn av B’s forklaring – til grunn at bjørnen ikke hadde gjort tegn til å ville angripe grisene før den gikk til foringskassen, selv om den ved bevegelse mot dyrene kan ha jaget dem et kort øyeblikk. Retten viste videre til at fellingen skjedde etter at bjørnen hadde stått rolig ved foringskassen i ca to minutter, uten å bry seg om grisene i bingen. Det forelå heller ikke – ifølge lagmannsretten – konkrete indikasjoner på at et angrep var umiddelbart forestående.»
Lagmannsrettens bestemmende mindretall fant at de subjektive vilkår for å ilegge straff ikke var til stede da mindretallet mente det ikke kunne ses bort fra tiltaltes subjektive oppfatning om at grisene var under direkte angrep.
Høyesterett opphevet lagmannsrettens dom grunnet mangelfull begrunnelse av mindretallsvotumet når det gjaldt skyldspørsmålet. Høyesterett uttalte i den forbindelse at «Den omstendighet at bjørnen måtte antas å komme tilbake senere samme natt, kan ikke være en relevant unnskyldning for ikke å skremme den bort. Angrepet må anses avsluttet når bjørnen er skremt bort. En eventuell fare for et fremtidig angrep gir som nevnt ikke grunnlag for nødverge.»
Som det fremkommer, uttalte Høyesterett at daværende vilkår «under direkte angrep» måtte tolkes noe mer romslig enn det som kan sies å følge av en snever ordfortolkning, men at dette måtte begrenses til de tilfeller hvor et angrep av umiddelbart forestående. Det følger av Prop.90 L (2019–2020) side 23 at departementet mente at Høyesteretts tolkning burde fremgå direkte av lovteksten. Departementet beskrev at «I kjennelsen inntatt i Rt-2014-1854 [Skal vel være Rt-2004-1854, Lovdatas anm.] uttalte Høyesterett at vilkåret «under direkte angrep» måtte tolkes noe mer romslig enn det som kan sies å følge av en snever ordfortolkning, men at dette må begrenses til tilfeller hvor et angrep er umiddelbart forestående. Som nevnt er Høyesteretts tolkning allerede gjeldende rett, og det er sånn sett ikke nødvendig å ta tolkningen inn i lovteksten. Departementet mener imidlertid at hensynet til en enkel opplysning taler for at Høyesteretts tolkning fremgår direkte av lovteksten.»
Ved lov 19. juni 2020 nr 87 om endringer i naturmangfoldloven ble tidligere ordlyd i annet punktum endret fra «under direkte angrep» til at felling måtte antas påkrevd «på grunn av et pågående eller umiddelbart forestående angrep». Någjeldende ordlyd i naturmangfoldloven § 17 annet ledd annet punktum om umiddelbart forestående angrep er derved i samsvar med Høyesteretts forståelse i Rt-2004-1854.
For ordens skyld finner tingretten grunnlag for å knytte enkelte kommentarer til internasjonale forpliktelser. Norge har sluttet seg til konvensjon 19. september 1979 vedrørende vern av ville europeiske planter og dyr og deres naturlige leveområder (Bernkonvensjonen). Et vilkår for uttak av rovdyr, herunder bjørn, er etter art 9 nr 1 at det ikke er annen tilfredsstillende løsning. Bernkonvensjonen er folkerettslig bindende, men har ingen direkte virkning internt i Norge. Etter presumsjonsprinsippet vil likevel interne norske regler så langt det er mulig, bli fortolket slik at det ikke oppstår motstrid med Norges folkerettslige forpliktelser.
ILO-konvensjon nr 169 om urfolk og stammefolk i selvstendige stater fastslår i art 4 bl a at det skal treffes særlige tiltak for å sikre på en hensiktsmessig måte, enkeltpersoner fra vedkommende folk og deres eiendom, arbeid, kultur og miljø. Av art 5 går detbl a frem at deres sosiale og kulturelle verdier og skikker skal vernes, samt at det skal tas tilbørlig hensyn til de typer av problemer de møter, både som gruppe og enkeltpersoner. Det er i konvensjonen videre fastsatt at integriteten deres i forhold til sosiale og kulturelle verdier, skikker og institusjoner skal respekteres. Konvensjonen fastslår også at det skal treffes tiltak som tar sikte på å begrense problemer som de får i forhold til endring av levevilkår og arbeidsforhold.
Ordlyden «påkrevd på grunn av ..... et umiddelbart forestående angrep» i naturmangfoldloven § 17 annet ledd annet punktum gir ikke et klart svar på hvor langt bestemmelsen rekker. Det må vurderes konkret i den enkelte sak. Selv om uttrykket «umiddelbart» ikke er et eksakt begrep i enhver sammenheng, vil det likevel sette en ytre tidsmessig ramme. Sentrale momenter i vurderingen vil for det første være tidsaspektet, herunder frem til at situasjonen i så fall kan karakteriseres som et pågående angrep. Videre må også graden av sannsynlighet for angrep være en faktor som inngår i totalvurderingen. Situasjonen må tilsi at rovdyret må ha til hensikt å angripe.
Det foreligger lite relevant rettspraksis opp mot det faktum retten nå har til vurdering. Som det fremkommer av det ovennevnte, er det betydelige forskjeller mellom nevnte sak og det forhold retten nå har til vurdering.
I saken Høyesterett hadde til behandling i 2004 hadde bjørnen ikke gått til angrep på grisene selv om den var tre ganger inne i grisebingen. Ingen av gangene hadde bjørnen vist noen interesse for dyrene, men helt og holdent konsentrert seg om foringskassen.
Dette forhold skiller faktum klart fra angjeldende sak. I dette tilfellet hadde bjørnene oppholdt seg i kalvingsområdet over flere dager og tatt reinkalver. Bjørnene ble på ettermiddagen/kvelden 20. mai 2022 jaget med seks snøscootere over en lang strekning. Dette var så utmattende for den ene bjørnungen at den måtte kjøres etter med scooter. Det ble etablert vakthold ved Kjerdelsfjellet den aktuelle kvelden og natten. Før A dro fra stedet, tente han opp en varde for at bjørnene skulle forstå at det var mennesker på stedet. Til tross for foranstaltningene, gikk binna og to av bjørnungene umiddelbart tilbake til kalvningslandet. Allerede 21. mai 2022 var de i kalvingslandet og fortsatte å jakte og drepe rein. Når A påtraff bjørnene 22. mai 2022 på toppen av Kjerdelsfjellet, lå de og spiste på reinkalver. Tingretten legger til grunn at bjørnene ikke var redde for mennesker og at de ville ha kommet tilbake til kalvingslandet om de også var jaget bort på nytt.
Da tiltalte skjøt bjørnene 22. mai 2022, hadde det gått mellom tre kvarter og en time fra bjørnene lå og spiste kalver. På gjerningstidspunktet lå bjørnene i lia og hvilte seg. Tingretten legger til grunn som sikkert at bjørnene i løpet av kort tid og senest innen noen få timer, igjen ville ha jaktet og drept rein.
Den samlende rett finner at subsumsjonen reiser utfordringer i denne saken. Retten har i den følgende vurdering av om det på handlingstidspunktet var påkrevd på grunn av et «umiddelbart forestående angrep» etter naturmangfoldloven § 17 annet ledd annet punktum, delt seg i et flertall og et mindretall.
Rettens flertall, bestående av sorenskriver Lisa Rosendal Bech og meddommer Caterina Josefine Kvaløsæter finner at nevnte vilkår ikke er oppfylt.
Høyesteretts uttalelser i Rt-2004-1854 er basert på et faktum som avviker betydelig fra vår sak. Imidlertid har Høyesterett i avgjørelsen om forståelsen av at angrepet var umiddelbart forestående, gitt uttalelser av mer generell karakter. I note 18 er det uttrykt at angrepet må være umiddelbart forestående og at det innebærer at rovdyret har til hensikt å angripe. Dette tilsier et kortere, klart mer definert tidsperspektiv hvor rovdyrets konkrete atferd viser at det nå nærmer seg et angrep enn om rovdyret utvilsomt kommer til å angripe igjen, men det ikke har foretatt seg noe direkte som viser at det nå er nært forestående. At Høyesterett har lagt til grunn at uttrykket må forstås på denne måten, underbygges også flere andre steder i dommen. Uten at det synes å være nødvendig for det resultat Høyesterett kom til, er det uttrykkelig uttalt i note 20 at lagmannsretten hadde bygd på en for vid forståelse av nødvergeretten. Slik flertallet ser det, er det også naturlig å oppfatte Høyesteretts uttalelser i bl a note 26 på tilsvarende måte. Flertallet kan ikke se at situasjonen kan karakteriseres som et umiddelbart forestående angrep fra bjørnenes side. Da binna og bjørnungene ble skutt, hadde de dagleie og hvilte seg. Høyesterett uttalte uttrykkelig i note 26 at «en eventuell fare for fremtidig angrep gir som nevnt ikke grunnlag for nødverge.» Riktignok er det slik at retten legger til grunn at bjørnene i vår sak igjen hadde jaktet og drept reinsdyr, men ved å se uttalelsene i note 26 i sammenheng med øvrige ovennevnte uttalelser, underbygge også dette flertallets forståelse av uttrykket «påkrevd på grunn av .... et umiddelbart forestående angrep» slik det er beskrevet over.
Det fremkommer av Rt-2004-1854 at nødvergebestemmelsen selv etter Høyesteretts tolkning, er en snever unntaksbestemmelse som skal tolkes strengt. Som nevnt vurderer flertallet at både tidsperspektiv og sannsynlighet for angrep, vil være elementer i vurderingen av om ovennevnte vilkår er oppfylt. Basert på lovens forhistorie, den konkrete ordlyden ogRt-2004-1854 fremstår det for flertallet at tidsperspektivet sammen med den konkrete atferden fra rovdyret må tillegges den avgjørende vekt sett i forhold til sannsynligheten for angrep.
Riktignok var det slik at bjørnene hadde oppholdt seg i området i flere dager for å jakte og spise rein. Videre var det også slik at bjørnene av samme grunn ville fortsette å oppholde seg i området. Da A skjøt bjørnene, hadde de imidlertid naturlig hvile. Der og da var det ingen holdepunkter for et nytt, konkret angrep. Situasjonen var for fjern fra et konkret angrep til at det på handlingstidspunktet kunne sies å være umiddelbart forestående. Preventivt nødverge omfattes ikke av bestemmelsen.
Flertallet har stor forståelse for at A på gjerningstidspunktet var i en meget vanskelig og presset situasjon. Han hadde foretatt det som kunne forventes for å unngå avliving av bjørnene. Videre observerte han de store tapene og lidelsene bjørnene påførte hans vanskelige leveveg og reinsdyrene. Etter flertallets syn kan dette slik ordlyden i lovbestemmelsen er i dag, ikke tillegges sentral vekt ved den rettslige forståelsen. Det må i så fall foretas en lovendring for at et tilfelle som i angjeldende sak skal falle inn under naturmangfoldloven § 17 annet ledd annet punktum. Dette er en lovgiveroppgave.
For ordens skyld finner flertallet grunn til å bemerke at verken ILO-konvensjonen om urfolks rettigheter, andre internasjonale forpliktelser eller Grunnloven gir hjemmel for, verken alene, sammen eller sett i sammenheng med naturmangfoldloven § 17 annet ledd annet punktum, å jakte og avlive en truet dyreart.
Flertallet finner etter dette at det sentrale vilkår i nevnte bestemmelse – påkrevd på grunn av et umiddelbart forestående angrep – ikke var oppfylt. Det er derfor ikke behov for å vurdere øvrige vilkår i nevnte bestemmelse. A handlet ikke i nødverge da han skjøt bjørnene.
Rettens mindretall bestående av meddommer Svein Erik Bugge finner etter en samlet vurdering at vilkåret «påkrevd på grunn av .... et umiddelbart forestående angrep» var oppfylt på tidspunktet hvor A skjøt og drepte binna og bjørnungene.
Høyesteretts avgjørelse i Rt-2004-1854 bygger på et ikke sammenliknbart faktum i forhold til vår sak. Dette påvirker også forståelsen og derved rekkevidden av Høyesteretts uttalelser.
I angjeldende sak forelå direkte og konkrete holdepunkter for at bjørnene igjen ville angripe rein. Som nevnt hadde de vært i kalvingslandet i flere dager hvor de jaktet og drepte reinkalver, før de ble jaget bort og kom tilbake. De fortsatte da på samme måte som tidligere. Bjørnene kom umiddelbart tilbake etter å ha blitt jaget langt vekk. De kom tilbake til kalvingsområdet for å spise reinkalver.
Da bjørnene ble skutt, var dette i en naturlig hvilepause. Så snart den var avsluttet, legger mindretallet som flertallet til grunn at bjørnene igjen ville jakte og drepe rein. Det er her ikke tale om en «eventuell fare» for fremtidig angrep slik Høyesterett beskriver i note 26.
I denne saken er det sikre og konkrete holdepunkter for at bjørnene ville angripe igjen innen kort tid som i hvert fall ikke ville overstige mer enn noen få timer. Rovviltet hadde derved «til hensikt å angripe». Dette er i samsvar med stortingskomiteens innstilling.
Videre vil mindretallet understreke at vilkåret om at det må være påkrevd på grunn av et «umiddelbart forestående angrep» ikke har et klart definert og eksakt innhold, og at det derfor er rom for skjønn i den enkelte konkrete sak. Når det i angjeldende sak bare var et tidsspørsmål før bjørnene igjen ville angripe, vil en rettslig forståelse om at A måtte vente til det forelå definerte konkrete holdepunkter på dette, være meningsløst.
Både det korte tidsforløp før bjørnene igjen ville jakte og drepe reinkalver og sikkerheten for at dette ville skje, tilsier at nevnte vilkår er oppfylt. En annen forståelse vil etter mindretallets syn også være i strid med ILO-konvensjonen art 4 og 5 samt Grunnloven.
Nevnte vilkår – umiddelbart forestående angrep – for nødverge var oppfylt på gjerningstidspunktet. Rettens mindretall finner også at de øvrige vilkår for nødverge i naturmangfoldloven § 17 annet ledd annet punktum var oppfylt på nevnte tidspunkt.
For ordens skyld vil den samlede rett bemerke at den ikke kan se at muligheten for å søke om skadefelling forut for handlingen, er av betydning i vurderingen av nødvergebestemmelsen.
Oppsummert finner rettens flertall at vilkåret om at avlivingen var påkrevd på grunn av et «umiddelbart forestående angrep» i naturmangfoldloven § 17 annet ledd annet punktum ikke er oppfylt. Vilkårene for nødverge etter denne bestemmelsen er således ikke til stede.
Tingretten finner å knytte enkelte kommentarer til straffeloven § 17 om nødrett. Bestemmelsen har slik ordlyd:
«En handling som ellers ville være straffbar, er lovlig når
Slik rettens flertall sorenskriver Bech og meddommer Kvaløsæter ser det, kommer nevnte bestemmelse ikke til anvendelse. Skaderisikoen for reindriften var ikke langt større enn skaderisikoen for bjørnestammen. Flertallet viser i den forbindelse til Rt-2005-76 note 7 som viser at nødrett er lite aktuelt i saker av denne karakter.
Rettens mindretall, meddommer Svein Erik Bugge, mener at også straffeloven § 17 om nødrett vil komme til anvendelse i et tilfelle som i angjeldende sak. Det var nødvendig å avlive bjørnene grunnet jakten deres på reinsdyrene og de skader det hadde påført reinflokken. Faren for angrep kunne ikke avverges på annen rimelig måte. Skaderisikoen for reinen var langt større enn for bjørnestammen.
For ordens skyld vil retten knytte enkelte kommentarer til straffeloven § 18 om nødverge. I Rt-1978-553 var primært menneskeliv truet, men Høyesteretts uttalelse var så generelt formet at den åpnet muligheten for analogisk anvendelse ved bl a angrep på dyr. I denne saken foreligger ikke et pågående angrep. Spørsmålet er om bestemmelsen kan anvendes overfor fremtidige angrep i en sak som vår. Forarbeidene til straffeloven 1902 § 48 åpnet en viss adgang til nødverge overfor fremtidige angrep. Slik retten ser det, er det uansett ikke grunnlag for preventivt nødverge etter straffeloven § 18 i saken retten nå har til behandling hvor fredet rovdyr har jaktet og drept reinkalver. Hele situasjonen i angjeldende sak ligger klart på siden av anvendelsesområdet for bestemmelsen.Den samlede rett skal etter dette ta stilling til om vilkårene for straff etter straffeloven § 240 annet ledd er oppfylt.
Det er på det rene at den norske bjørnebestanden er en «naturlig» bestand, og at den er fredet. Ved vurderingen av om bjørnen er utrydningstruet, må det avgjøres ut fra den til enhver tid gjeldende faglige vurderinger. Det er naturlig å ta utgangspunkt i Rødlista jf Ot.prp.nr.92 (1992–1993) side 12 og 20 og HR-2016-1857-A. I Artsdatabanken for brunbjørn går det frem at bjørnestammen i norsk Rødliste for arter 2021 er vurdert å ligge på grensen mellom kritisk truet og sterkt truet. Kritisk truet innebærer etter Rødlista at det foreligger «ekstrem høy risiko for utdøing». Tingretten finner utvilsomt at bjørn i Norge, er «truet av utryddelse.»
Spørsmålet blir etter dette om tiltaltes felling av hunnbjørnen med to unger «minsker» bestanden av arten jf straffeloven § 240 annet ledd. Bestemmelsens ordlyd gir ikke holdepunkter for å begrense rekkevidden av straffebudet til større bestandsreduksjon eller til reduksjoner som påvirker bestandens langsiktige overlevelse. Det fremkommer av Ot.prp.nr.92 (1992–1993) side 19 at hvor stor reduksjon som skal til for at en naturlig bestand må anses for å minskes, vil kunne variere. Er bestanden av en ikke ubetydelig størrelse, skal det normalt mer til for at vilkåret om at bestanden skal minskes, må anses oppfylt. De nevnte uttalelser i forarbeidene er fulgt opp i rettspraksis. I avsnitt 29, 30 og 35 i HR-2016-1857-A kom Høyesterett til at de tiltaltes jakt på tre ulver utgjorde forsøk på å minske bestanden. Av dommen fremkommer bl a følgende om dette:
«29 Departementet forkastet altså forslaget om å avgrense loven til de mer kvalifiserte tilfellene av bestandsreduksjon. Og det er ikke spor i forarbeidene av at man så for seg at straffebudet bare skulle ramme uttak som helt konkret ville være egnet til å påvirke bestandens mulighet for overlevelse. Jeg forstår forarbeidene slik at den nedre grensen derimot går ved uttak som er så små at det ikke er naturlig å si at de minsker bestanden som sådan. På side 19 i proposisjonen heter det om dette:
«Hvor stor reduksjon som skal til for at en naturlig bestand må anses for å minske, vil kunne variere. Er bestanden fåtallig, kan det å fjerne ett eneste individ innebære at bestanden må anses for å minske. Er bestanden av en ikke ubetydelig størrelse, skal det normalt mer til for at vilkåret om at bestanden skal minske, må anses oppfylt.»
(30) Det er i forarbeidene med dette lagt opp til at det skal skje en relativ sammenligning av bestandens størrelse – og eventuelt også sammensetningen – før og etter uttaket. Det er spesiell grunn til å feste seg ved det departementet sier om at det å fjerne ett eneste individ kan rammes av loven dersom bestanden fra før av er fåtallig.»
Det fremkommer av HR-2022-666-A at felling av en fjellrev var nok til å oppfylle vilkåret om å minske bestanden.
Tingretten finner at avlivingen av binna og to unger «minsker» bestanden av brunbjørn i Norge. I sitt avslag på skadefelling la Miljødirektoratet til grunn at det i Norge i 2021 var 67 reproduktive hunnbjørner. Antall reproduktive binner er derved meget lavt i Norge. I den forbindelse vil retten også bemerke at det tar tid før en hunnbjørn blir reproduktiv. De norske bjørnestammene holder til i atskilte grensestrøk. Totalt er det fem isolerte binneområder. Da binner vandrer lite og unge binner slår seg ned nær morens hjemmeområde, er det lite rekrutteringspotensiale for binner over til Norge. Det vises til det som er beskrevet i det ovennevnte.
Slik tingretten ser det, er hunnbjørner derved særlig verdifulle for å opprettholde brunbjørnbestanden i Norge. I denne saken ble det felt en reproduktiv binne, en binneunge og en hannbjørnunge. Tingretten finner etter dette det sikkert at avlivingen som tiltalte foretok, minsket den norske bestanden av brunbjørn.
Etter rettens syn er det hevet ut over enhver rimelig og fornuftig tvil at de objektive vilkår for ileggelse av straff etter straffeloven § 240 annet ledd oppfylt. Videre finner retten det sikkert at tiltalte har handlet forsettlig i forhold til samtlige straffbarhetsvilkår. A skjøt i den hensikt å drepe bjørnene. Han var klar over at brunbjørn er fredet og utrydningstruet i Norge.
Så vel de objektive som subjektive straffbarhetsvilkår er oppfylt. Tiltalte dømmes i samsvar med tiltalen for overtredelse av straffeloven § 240 annet ledd.
A er født [00.00.1963] og bor i [sted]. Han er reineier.
Tiltalte dømmes nå for en overtredelse av straffeloven § 240 annet ledd.
Som nevnt gir Grunnloven § 108 et særskilt vern for den samiske folkegruppen for å sikre og utvikle dens språk, kultur og samfunnsliv. Grunnloven § 112 fastsetter på sin side vern om naturmangfoldet.
Straffeloven § 240 rammer ulike former for alvorlig miljøkriminalitet. Annet ledd fastsetter en øvre strafferamme på fengsel inntil seks år. I forhold til grov overtredelse av bl a naturmangfoldloven § 15 første ledd, ble strafferammen etter § 75 annet ledd økt fra tre til fem år ved lovendring 1. juli 2019. Etter rettens syn må hevingen av strafferammen for denne bestemmelsen også føre til økning i det generelle straffutmålingsnivået, herunder for straffeloven § 240 annet ledd.
Når det gjelder utvikling og skjerpelse av straffenivået, ble dette behandlet av Høyesterett i HR-2022-666-A. Saken gjaldt en mann som i 2019 grovt uaktsomt hadde skutt en fjellrev. Høyesterett uttalte bl a følgende:
«(30) Som nevnt viderefører straffeloven § 240 straffeloven 1902 § 152 b, som kom inn i loven i 1993. Formålet var å fange opp de alvorligste tilfellene av miljøkriminalitet og legge til rette for «en vesentlig straffeskjerpelse for slike forbrytelser», jf Ot.prp.nr.92 (1992–1993) side 3. Det fremgår i proposisjonen på side 7 at lovgivers ønske var å signalisere at denne formen for kriminalitet anses som alvorlig. Jeg nevner videre at betydningen av å beskytte miljøet også gjenspeiles i Grunnloven § 112. Bestemmelsen slår fast at alle har rett til en natur der produksjonsevne og mangfold bevares. Høyesteretts straffutmålingspraksis fra de senere årene viser en skjerpet holdning til miljøkriminalitet, jf. for eksempel HR-2020-1353-A avsnitt 50-53 med videre henvisninger til avgjørelser om brudd på ulike miljølover.
(31) I saker om miljøkriminalitet må det av allmennpreventive grunner generelt reageres strengt, jf. Rt-2011-10 avsnitt 17 og 19. Saken gjaldt terrenginngrep i strandsonen og brudd på plan- og bygningsloven. I vår sak har det særlig betydning at utryddelsen av arter som nevnt er en av de største miljøtruslene som vi i dag står overfor. I Norge har en rekke arter gått sterkt tilbake i løpet av de siste 50 årene og står i fare for å bli utryddet.
(32) Det foreligger ingen avgjørelse fra Høyesterett som er direkte sammenlignbar med vår sak.
(33) I Rt-2005-76 avsnitt 32 slo Høyesterett fast at ved jakt på de totalfredete rovdyrene ulv, bjørn og jerv, er utgangspunktet straff i form av ubetinget fengsel. Det samme må gjelde andre utrydningstruede arter. Saken gjaldt forsettlig og ulovlig felling av jerv, og straffen ble fastsatt til fengsel i 21 dager.
(34) HR-2016-1857-A gjaldt forsøk på ulovlig felling av tre ulver. I avsnitt 51 er det uttalt at utgangspunktet må være ubetinget fengselsstraff av en viss lengde. Det dreide seg også der om forsettlige overtredelser. Dommen gjaldt fire personer, og straffen ble fastsatt til fengsel i mellom 120 dager og ett år.»
Straffen i HR-2022-666-A ble satt til fengsel i 60 dager.
Når det gjelder saken tingretten har til behandling, finner retten det klart skjerpende at tiltalte skjøt og drepte tre bjørner. Dette førte til at bestanden av hunnbjørn som er særlig viktig for reproduksjon, ble sterkt minket da det dreide seg om en binne og en binneunge. Videre tillegger retten det vekt i skjerpende retning at A utviste et klart forsett da han skjøt bjørnene.
Slik denne sak ligger an, vurderer tingretten at det foreligger en rekke formildende omstendigheter. Etter tingrettens syn foretok A flere handlinger for å unngå å skyte bjørnene. Sammen med andre reineiere ble de jaget langt bort fra området. I etterkant tente han varde i kalvingslandet for å vise bjørnene at det var mennesker i området. Han avtalte også oppsyn i området den påfølgende natt med SNO. Til tross for disse forsøkene på å holde bjørnene borte, kom de tilbake og jaktet og spiste rein.
Videre vil retten bemerke at tiltalte hele tiden har stått ved handlingen han utførte. A varslet selv politiet om at han hadde avlivet binna og de to ungene. Han har fortalt sannheten om hva han gjorde og hva han tenkte. Tiltaltes forklaring og erkjennelse av hendelsesforløp har vært helt avgjørende for at saken har blitt fremmet for domstolen.
For tingretten er det ikke tvilsomt at A oppfattet situasjonen med bjørnene som jaktet og drepte rein mens han observerte det hele, som svært krevende og vanskelig. Det er påvist at bjørnene i perioden de var i kalvingslandet hadde drept omkring 16 reinkalver. I tillegg kommer drepte reinkalver som aldri ble funnet. Da tiltalte sommeren 2022 hadde opptelling av reinsdyr, var det et frafall av reinkalver på 60 % mot 40 % de to foregående årene.
Det kan reises spørsmål om A sin fortvilelse over situasjonen slik at han foretok handlingen, kan tillegges vekt i formildende retning. I HR-2005-162-A uttalte Høyesterett følgende i note 27:
«I formildende retning er det lite å bemerke. Bøndenes frustrasjon over den lidelse jerven hadde påført deres sauer er forståelig, men jeg slutter meg her til lagmannsrettens flertall som uttaler:
«... sauebøndene var underkastet et regime som forutsetter at det kan være konflikter mellom beiteinteresser og hensynet til at det i Norge skal være levedyktige rovviltbestander. Norsk forvaltningspolitikk på dette området er fastsatt av Stortinget gjennom Stortingsmeldinger og et lovverk som legger kompetansen og ansvaret på forvaltningsapparatet med Miljøverndepartementet på toppen. Det ledende prinsipp for forvaltningen er basert på en tosidig målsetting, der man både skal ha levedyktige rovviltbestander, og samtidig søke å begrense skadene mest mulig. I dette bildet hører også at Norge gjennom Bernkonvensjonen har påtatt seg forpliktelser om bl a bevaring av en jervebestand.»
Tingretten vurderer at vår sak ligger vesentlig annerledes an enn i HR-2005-162-A. I sistnevnte sak hadde det vært gitt to fellingstillatelser på jerven. På tidspunktet den ble avlivet, var ikke sauene på beite og hadde heller ikke vært det siden høsten året før. Videre var bøndene ikke sikre på om det var denne jerven som året før hadde herjet i saueflokken. Jerven bedrev således ikke jakt på sau da den ble avlivet.
Som kjent var situasjonen i saken tingretten nå har til behandling at bjørnene over dager herjet i reinflokken og drept en rekke reinkalver. Tiltalte fikk muntlig avslag på skadefelling 20. mai 2022 av Miljødirektoratet. I etterkant utviklet situasjonen seg slik at den på gjerningstidspunktet var ganske annerledes enn det den var på tidspunktet for det muntlige vedtaket. Bjørnene var jaget bort for så å komme tilbake og drepte rein. Skadeforebyggende tiltak som tiltalte og andre reineiere iverksatte, hadde ikke ført frem. Da A påtraff bjørnene på toppen av Kjerdelsfjellet 22. mai 2022, lå de og spiste på rein. Det var dessuten kun tale om kort tid før bjørnene igjen ville jage og drepe rein. Slik retten vurderer det, har derved Miljødirektoratets tidligere avslaget på skadefelling liten betydning i vår sak.
Realiteten i denne saken er at nødvergebestemmelsen i naturmangfoldloven § 17 annet ledd annet punktum på gjerningstidspunktet 22. mai 2022 var overskredet ved at det der og da ikke var et umiddelbart forestående angrep. Det hadde imidlertid vært et angrep kort tid forut da bjørnene spiste reinkalver på toppen av Kjerdelsfjellet der A påtraff dem. Det ville komme et nytt angrep innen kort tid.
Retten vurderer at de prinsipper som ligger til grunn for straffeloven § 80 bokstav d og § 81 bokstav b også kan anvendes i en sak som vår selv om selve nødvergebestemmelsen står i naturmangfoldloven § 17 og derved ikke er henvist til i de nevnte straffebestemmelser. I motsatt fall ville likeartede bestemmelser om nødverge få tilfeldige konsekvenser og utslag.
Etter rettens syn må den vanskelige situasjonen som A var i på handlingstidspunktet tillegges vekt i formildende retning. Han observerte at binna og ungene herjet i reinflokken og blant kalver som ikke hadde noen mulighet til å komme seg bort. De ville snart komme tilbake med nye angrep på reinen og derved på hans tradisjonelle leveveg. I forlengelsen av dette vil tingretten bemerke at det ikke var etablert en direkte linje for kontakt mellom Miljødirektoratet og Statsforvalteren. Det er i Miljødirektoratets vedtak lagt vekt på at tiltalte kunne kontakte Statsforvalteren for å «drøfte mulighetene for tilskudd til forebyggende tiltak.» I den konkrete situasjonen som A var gjennom mange dager med et pågående press på å ivareta reinen sin, var dette en liten reell mulighet. Slik retten ser det, burde det i offentlig regi vært lagt opp til en selvstendig oppfølgning fra Statsforvalteren som ville hatt en helt annen rolle enn Statens Naturoppsyn.
Rettens flertall, bestående av sorenskriver Lisa Rosendal Bech og meddommer Caterina Josefine Kvaløsæter, finner at de hensyn som ligger til grunn for straffeloven § 80 bokstav d, sammen med øvrige formildende omstendigheter, tilsier at det er grunnlag for å idømme betinget fengsel. Flertallet finner således at det foreligger slike formildende omstendigheter at hovedregelen om ubetinget fengsel i slike saker må fravikes.
Når det gjelder fengselsstraffens lengde, er flertallet av den oppfatning at aktors straffeforslag er for strengt. Flertallet finner at korrekt straffenivå vil være omkring et års fengsel. Etter fradrag for tilståelse og øvrige formildende omstendigheter, finner retten å sette straffen til fengsel i åtte måneder som i sin helhet gjøres betinget med en prøvetid på to år jf straffeloven § 34.
Rettens mindretall, meddommer Svein Erik Bugge, finner at de hensyn som fremkommer av straffeloven § 81 bokstav b tilsier at A skal frifinnes. Hele situasjonen var av en slik karakter at det foreligger «særlige grunner» som tilsier frifinnelse. Det vises til tiltaltes iherdige forsøk på å jage bort bjørnene, binna og ungenes gjentatte herjinger i reinflokken, den korte tid til de igjen ville jakte og drepe rein og de øvrige forhold som er beskrevet i det ovennevnte.Oppsummert dømmes A for overtredelse av straffeloven § 240 annet ledd til fengsel i åtte måneder som gjøres betinget med en prøvetid på to år.
Slik saken har fremstått for tingretten, er det ikke grunnlag for å idømme saksomkostninger til Staten jf uttrykket «bør» i straffeprosessloven § 436 første ledd.
Dommen er avsagt under dissens.
DOMSSLUTNING
 A, født [00.00.1963], dømmes for overtredelse av straffeloven § 240 annet ledd til fengsel i 8 -åtte- måneder som gjøres betinget med en prøvetid på 2 -to- år jf straffeloven § 34.
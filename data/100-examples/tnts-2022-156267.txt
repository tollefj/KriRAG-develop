Hva gjelder det generelle fengslingsvilkåret, «skjellig grunn til mistanke», er utgangspunktet at vilkåret først er oppfylt dersom det er sannsynlighetsovervekt for at siktede har utført handlingen han er siktet for, jf. Rt-1993-1302.
I Vestre Finnmark tingretts kjennelse av 18. oktober 2022 ble siktede varetektsfengslet i to uker. Kjennelsen ble påanket. Anken ble behandlet av Hålogaland lagmannsrett i kjennelse av 27. oktober 2022. Lagmannsrettens flertall kom til at droner ikke var omfattet av sanksjonsforskriften § 19, fordi det aktuelle uttrykket – «ikke-russiskregistrerte luftfartøy» – forutsetter at luftfartøyet er registrert. Høyesterett behandlet anken over Lagmannsrettens kjennelse den 28. oktober 2022 og kom da til at dette var en feil lovforståelse og opphevet da lagmannsrettens kjennelse.
Tingretten legger etter dette til grunn Høyesteretts oppfatning av at droner det her er snakk om omfattes av begrepet luftfartøy etter sanksjonsforskriftens § 19.
Forsvarerne har videre gjort gjeldende at straffebudet i sanksjonsloven § 4 jf. § 2 jf. sanksjonsforskriften § 19 som forbyr russere å operere luftfartøy på Svalbard vil medføre en restriksjon som vil være i strid med Svalbardtraktaten. Videre at det følger av sanksjonsloven § 2 at loven i slike tilfeller kun kan anvendes så fremt den ikke er i strid med Norges folkerettslige forpliktelser.
Forsvarerne har videre vist til Svalbardtraktaten artikkel 3 nr. 4 hvor det i den engelske versjonen fremgår følgende:
«It is agreed that in every respect and especially with regard to exports, imports and transit traffic, the nationals of all the High Contracting Parties, their ships and goods shall not be subject to any charges or restrictions whatever which are not borne by the nationals, ships or goods which enjoy in Norway the treatment of the most favoured nation; Norwegian nationals, ships or goods being for this purpose assimilated to those of the other High Contracting Parties, and not treated more favourably in any respect.» 
Retten er langt på vei enig med forsvarerne i at ordlyden kan tolkes slik at bestemmelsen og vernet den skal gi ikke bare gjelder i forbindelse med eksport, import og transitt, men i alle tilfeller. Rettens oppfatning er derfor at det er beheftet med betydelig usikkerhet hvorvidt sansksjonsloven § 4 og sanksjonsforskriftens § 19 er i strid med Svalbardtraktaten § 3 nr 4 og med det resultat at sanksjonsloven § 4 jf. sanksjonsforskriften § 19 må tolkes innskrenkende eller settes til side.
Retten tar ikke endelig stilling til om det foreligger skjellig grunn til mistanke ettersom retten mener påtalemyndighetens begjæring om ytterligere varetektsfengsling i 4 uker og 1 dag er et uforholdsmessig inngrep, jf strpl. § 170 a. Begjæringen om fortsatt varetektsfengsling tas derfor ikke til følge.
I denne vurderingen har retten lagt vekt på usikkerheten nevnt ovenfor knyttet til om sanksjonsloven § 4 og sanksjonsforskriften § 19 kommer til anvendelse i dette tilfellet. Det er rettens oppfatning at usikkerhet knyttet til om straffebestemmelsen får anvendelse på det konkrete forhold som er til bedømmelse er relevant ved vurderingen av forholdsmessigheten. Det vises i denne sammenheng til HR-2022-1997-U med henvisning til rettspraksis og hvor mistankens styrke ble ansett relevant ved vurderingen av om inngrepet var forholdsmessig. På samme måte må det stille seg ved usikkerhet knyttet til andre vilkår hvis oppfyllelse er nødvendig for en domfellelse.
Videre er det rettens oppfatning at det kan stilles spørsmål ved om siktede har vært i en rettslig villfarelse. Selv om vilkårene her er meget strenge er det illustrerende i denne sammenheng å vise til at Hålogaland lagmannsretts flertall og Høyesterett var uenige i om forholdet ble rammet av den aktuelle lovbestemmelsen. Også dette forholdet tillegges vekt i vurderingen av forholdsmessigheten.
Sanksjonsforskriftens formål er slik retten oppfatter det i hovedsak å bidra til å begrense handelen med Russland. I dette tilfellet har påtalemyndigheten under fengslingsmøtet bekreftet at det er snakk om filming med drone ved to anledninger på Svalbard og at filmene viser fjell og natur, ikke installasjoner, flyplasser etc. Dette er i samsvar med det siktede har forklart politiet. Slik retten ser det ligger ikke en slik handling i kjernen av den type virksomhet forskriften er ment å ramme. Retten mener dette vil medføre at straffen også sannsynligvis vil ligge i det nedre sjikt av det intervall sanksjonsloven § 4 foreskriver.
Det er videre rettens oppfatning at siktede vil bli innvilget strafferabatt ettersom han har erkjent forholdene og samarbeidet godt med politiet.
Det foreligger knapt noen rettspraksis hva gjelder straffenivået for denne typen saker. Retten registrerer at Gulating lagmannsrett i en fengslingskjennelse 22-152785 SAK-GULA [LG-2022-152785]​1 i en sak som i en viss grad kan sammenlignes med denne saken har uttalt at siktede må regne med en ubetinget fengselsstraff av en viss lengde om han domfelles for forholdet. Hva som ligger i denne formuleringen er ikke nærmere angitt. Det er opplyst at kjennelsen er anket til Høyesterett. Det er ikke gitt føringer fra lovgiver som gir særlig veiledning for straffeutmålingen. Under disse forhold er det rettens oppfatning at en bør vise tilbakeholdenhet for ikke å risikere oversoning gjennom varetektsfengsling.
Retten kan under disse omstendigheter heller ikke se at unndragelsesfaren i seg selv tilsier at fortsatt varetektsfengsling likevel fremstår som forholdsmessig.
Det vektlegges at A nå har sittet to uker i varetekt. Slik retten ser det fremstår det som rimelig klart at tingrettens dom etter hovedforhandlingen over fire dager, med start 29. november 2022, uansett utfall vil bli anket. Dette ble tydelig kommunisert av forsvarer under rettsmøtet. Retten anser også dette som sannsynlig ettersom saken både reiser spørsmål om rettsvillfarelse, spørsmål knyttet til tolkningen av Svalbardtraktaten, samt spørsmål om straffeutmåling på et nytt rettsområde.
Retten er etter en samlet vurdering av de ovennevnte momentene under alle omstendigheter kommet til at også videre fengsling i fire uker og en dag er et uforholdsmessig inngrep. Retten er derfor kommet til at A skal løslates.
Aktor har opplyst at en kjennelse som medfører løslatelse vil bli anket og hun har fremsatt en begjæring om at anken gis oppsettende virkning. Forsvarerne har opplyst at de motsetter seg at en anke gis oppsettende virkning. Begge parter har således fått anledning til å uttale seg. Retten viser til straffeprosessloven § 382 og beslutter etter omstendighetene at en anke gis oppsettende virkning.
SLUTNING
A, født [00.00.1975], løslates. 
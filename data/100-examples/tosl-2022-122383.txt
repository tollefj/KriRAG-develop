Narkotikaprogrammet ble formelt iverksatt ved ND-senteret den 19.11.2020. Det ble holdt startmøte i tingretten 30.11.2020. Ved kjennelse av 20.09.2021 ble domfelte overført til fase 2. Vilkårene ble endret ved kjennelse av 28.02.2022. Det ble avholdt statusmøter 25.03.2021, 04.06.2021 og 14.12.2021. Kriminalomsorgen har nå bedt om at ND-dommen omgjøres på grunn av brudd på vilkårene. Rettsmøtet for å behandle begjæringen ble avholdt i retten i dag 13.12.2022. Domfelte møtte sammen med sin forsvarer, advokatfullmektig Harald Lauvås Korsåsen. Marita Lian møtte på vegne av Kriminalomsorgen ved Oslo ND-senter.
Kriminalomsorgen nedla slik påstand:
Fengselsstraffen fastsatt i Borgarting lagmannsretts dom av 13.05.20 skal fullbyrdes med fengsel i 3 måneder. Til fradrag går 10 dager for utholdt frihetsberøvelse. Den resterende fengselsstraffen på 6 måneder bortfaller.
Forsvarer fikk ordet, og ba om at begjæringen ikke tas til følge, subsidiært at prøvetiden forlenges.
Retten har kommet til at straffen i Borgarting lagmannsretts dom av 13. mai 2020 delvis skal fullbyrdes.
Dersom domfelte alvorlig eller gjentatt bryter vilkårene om narkotikaprogram, kan retten bestemme at fengselsstraffen skal fullbyrdes. Det følger av straffeloven § 39 annet ledd, jf. ND-forskriften § 11 annet ​* ledd.
Retten har, etter gjennomgang av saken, kommet til at A utvilsomt gjentatt har brutt fastsatte vilkår for gjennomføring av ND-programmet. Retten viser til at han har avlagt en rekke positive prøver som har vært positive for kokain og THC. Dette har pågått over tid, helt siden vinteren 2022. Han la seg riktignok inn på døgnbehandling fra april til juli 2022, men også i denne perioden var det uregelmessigheter. Han skrev seg ut i juli, og tok ikke imot tilbud om plass i september. Uregelmessighetene er av et slikt omfang at programmet etter rettens vurdering ikke lenger har et forsvarlig innhold, og realiteten er at domfelte i stor grad unndrar seg straff.
Retten er etter dette kommet til at den betingede delen av Borgarting lagmannsrett dom av 13.05.2022 må fullbyrdes, jf. straffeloven § 39 annet ledd, jf. ND-forskriften § 13. A er nå igjen tilbudt plass på [behandlingssted], og har sagt at han ønsker det. Retten mener han er ergnet for å sone straffen på [behandlingssted] etter straffegjennomføringsloven § 12. [behandlingssted] er, etter det opplyste, godkjent for det.
Spørsmålet er da hvor stor del av den betingende straffen domfelte skal sone.
Narkotikaprogrammet skal gjennomføres i prøvetiden. Høyesterett har i HR-2019-677-A lagt til grunn at domfelte skal anses å ha gjennomført programmet fra formell oppstart til formell avslutning ved dom. Høyesterett har lagt til grunn at dette utgangspunktet må korrigeres for hvorledes domfelte har forholdt seg til programmet i gjennomføringstiden. Svakhetene ved gjennomføringen kan medføre at den domfelte ved omgjøringen ikke kan godskrives for hele den perioden han har stått i narkotikaprogrammet.
A ble idømt 9 måneders fengsel med 3 års prøvetid som startet å løpe da dommen ble avsagt, jf. straffeloven § 34 annet ledd. ND-programmet ble først iverksatt 19. november 2020, og han har nå stått i ND-programmet i litt over to år. Et rent forholdsmessig fradrag er etter dette ca. 8 måneder.
Den konkrete avgjørelsen beror på et helhetlig skjønn der faktisk gjennomføringstid sammenholdt med graden av medvirkning må stå særlig sentralt.
På grunnlag av domfeltes gjennomføring av ND programmet, og øvrige momenter som inngår i den helhetsvurderingen som skal foretas, er retten etter dette kommet til at den betingede fengselsstraffen på 9 måneder fullbyrdes med fengsel i 3 måneder. Dette innebærer at reststraffen på 6 måneder bortfaller, jf. HR-2019-677-A.
Straffen skal etter dette fullbyrdes ved at domfelte skal sone 3 måneder av Borgarting lagmannsretts dom av 13. mai 2020.
DOMSSLUTNING
Den betingede delen av Borgarting lagmannsretts dom av 13.05.2020 mot A, født [00.00.1991], fullbyrdes med fengsel i 3 måneder, jf. straffeloven § 39 annet ledd, jf. forskrift om prøveordning med narkotikaprogram § 11 annet ​* ledd. Resterende straff bortfaller. Han har krav på 10 dagers fradrag for utholdt varetektsarrest.
Veng Norge AS ved Kreditorforeningen SA begjærte 11.04.2022 gjeldsordningen opphevet med henvisning til mislighold i form av å ikke ha mottatt innbetalinger etter nedbetalingsplanen i gjeldsordningen. Det ble vist til at en innbetaling på kr 41,90 ble mottatt 01.10.2021. Det ble videre vist til at etter vedlagt betalingsplan datert 09.06.2021 løpende fra februar 2021 skulle det til Veng Norge AS skjedd betalinger på kr 41,90 månedlig, men kr 408,10 i juli.
Statens innkrevingssentral har ikke krevet gjeldsordningen opphevet, men opplyste ved brev 18.05.2022 at skyldneren ikke har betalt dividende i henhold til avtalen, med henvisning til manglende innbetaling fra juli til november 2021 og februar til april 2022. Det opplyses at til sammen utgjør misligholdet kr 7 407,30.
Lowell Finans AS og Nordea Bank Norge ASA ved Lowell Norge AS har ved brev 20.05.2022 sluttet seg til begjæringen om opphevelse av gjeldsordningen og viser til at det i en av sakene er mottatt kr 109,66 av kr 3 192,40 og i den andre saken er mottatt kr 0,– av kr 1 675,13.
Intrum Capital AS ved Intrum AS gjorde i brev til retten 23.05.2022 oppmerksom på å ha en restanse på til sammen kr 14 413,97 fordelt på tre krav til og med april 2022, men fremmet deretter ved brev til retten 03.11.2022 begjæring om opphevelse av gjeldsordningen. Denne kreditor har vist til gjeldsordningsloven § 6-2 tredje ledd og anført at skyldneren grovt har tilsidesatt sine plikter etter gjeldsordningen. Det er gjort gjeldende at ordningen flere ganger har blitt forlenget for å kompensere for manglende dividendebetaling. Intrum AS har ut fra foreliggende opplysninger beregnet at skyldnerens mislighold fra november 2015 til og med februar 2021 utgjør kr 238 000,–, jf Intrums brev til retten 03.11.2022 og 13.12.2022.
I brevet til retten 03.11.2022 skriver Intrum AS at krav Intrum følger opp utgjør 39,41 % av totalgjelden i ordningen. Det skrives at Intrum ved gjennomgang har funnet at samlet restanse i deres saker utgjør kr 21 780,92 inkludert september 2022, beregnet ut fra gjeldende betalingsplaner etter endring i mars 2021. Det vises til tre ulike saker.
Videre anfører Intrum at man av tilgjengelige registre ser at skyldneren har hatt økt inntekt i årene 2019, 2020 og 2021, uten at dette er kommet kreditorene i gjeldsordningen til gode, samt at skyldneren har startet næringsdrift i oktober 2022. Intrum har vist til gjeldsordningsloven § 1-1, HR-1997-152-K, lovens § 6-4 om plikt til å orientere kreditorene om forhold av betydning, slik som forbedringer i økonomien. Videre er gjort gjeldende at skyldneren i svært liten grad har betalt dividende i den tiden han har hatt gjeldsordningen, at det er et betydelig mislighold og har pågått så å si i hele perioden og at skyldneren i liten grad har forholdt seg til gjeldsordningsavtalen.
Begjæringene om oppheving er alle oversendt til skyldneren med frist for uttalelse. Skyldneren har uttalt seg i saken og har fremmet endringsforslag, som ikke er blitt vedtatt frivillig og dermed er oversendt til retten som begjæring om tvungen endring. Dette igjen er blitt forelagt kreditorene.
A har uttalt å ha full forståelse for at en del av kreditorene har begjært opphevelse siden han verken har oppfylt sine plikter i gjeldsordningsavtalen og heller ikke har tatt kontakt vedrørende at han har slitt med å opprettholde sine plikter i avtalen. Han har vist til flere bekymringer den siste tiden, sin egen psyke som ikke har klart å ta tak i dette, helsemessige forhold forbundet med hans datter, at han har vært sliten og utbrent i forhold til jobb med mye arbeidsmengde og varetakelse av rollen som forelder. Han har vist til drivstoffpriser og strømpriser og at familie i Nord-Norge må besøkes. Utenfor gjeldsordning vil han ikke være i stand til å betjene alle kreditorer samtidig.
A tok til orde for å finne en løsning alle parter kan leve med.
Retten gav A deretter anledning til å kontakte namsmannen for nødvendig veiledning for å eventuelt komme frem til en endring.
A har møtt begjæringene om opphevelse av gjeldsordningen ved å ved namsmannens bistand fremme forslag om frivillig endring av gjeldsordningen. Skyldneren har ved dette etter evne på egen hånd forsøkt å komme fram til en avtale om frivillig endring av gjeldsordningen. Forsøket har ikke ført fram, og han har framsatt begjæring til retten om tvungen endring av gjeldsordningen. Retten mottok skyldnerens begjæring om tvungen endring av gjeldsordningen ved namsmannens oversendelse til retten 14.11.2022. Namsmannen skriver i oversendelsesbrevet til retten at namsmannen har funnet at forslaget er i strid med loven, jf gjeldsordningsloven § 6-1 femte ledd, ved at forlengelse av ordningen innebærer en gjeldsordningsperiode på til sammen over 10 år. Til dette har namsmannen uttalt at hensynet bak en 10-årsregel som grense er ment å skjerme skyldneren fra lange perioder generelt, men ikke ment å være til hinder for en løsning. Namsmannen uttaler at skyldneren ønsker å gjøre opp for seg, men trenger hjelp til å administrere ordningen.
Av forslaget til tvungen endring av gjeldsordningen går det frem at årsaken til at det begjæres endring er at skyldner ikke har klart å overholde sine forpliktelser og at det ikke er betalt dividende i henhold til avtale. Det fremgår at i perioden på ett år og 10 måneder fra februar 2021 er det betalt lite eller sporadisk til kreditorene. Det oppgis en sammensatt begrunnelse og vises til samlivsbrudd, flytting, bilhavari og utfordringer forbundet med barn. Skyldnerens tidligere bil har havarert og han har hatt kostnader for å erstatte bilen i september 2022 på kr 25 396,–. Det sies at utfordringene har vært tilstedeværende gjennom hele ordningen og har gjort det vanskelig for skyldneren å overholde sine forpliktelser. Skyldneren viser til at husleien ble økt ved flytting i 2020 da han fikk hovedomsorgen for datter, at bil trengs for å rekke jobben og for å få hentet barn etter jobb, at alt er blitt dyrere. Om at han har opprettet et foretak uttales at dette er et tiltak fra hans side «om å kunne øke dividenden til mine kreditorer». Foretaket opplyses å selge bildeler og rekvisita og at hans «avtale med leverandør er at varer bestilles hvis jeg får en bestilling. Dermed vil det ikke påløpe kostnader at foretaket er registrert». Ordningen foreslås forlenget tilsvarende periode for ubetalt dividende siden siste endring. Det foreslås økt avsetning til bilhold på grunn av økte priser. Det fremgår av forslaget, som er satt opp med namsmannens bistand, at skyldneren har dokumentert kostnader til bom/drivstoff med kr 3200 pr måned, at årlig forsikring er kr 9007,– og at det gjøres fradrag for andel i livsoppholdsats, kr 746,–. Gjeldsordningsperioden foreslås forlenget til 31.10.2027.
Om skyldnerens økonomi fremgår følgende av det nå fremsatte forslaget til tvungen gjeldsordning:
I tillegg kommer feriepenger i juni og halv skatt i desember. Etter dette vil overskuddet i snitt pr mnd utgjøre kr 2 813,58.»
Endringsbegjæringen ble forelagt kreditorene med to ukers frist for å framsette mulige innsigelser mot denne. A fikk en særskilt oppfordring til å uttale seg om spørsmålet om nekting av stadfesting ut fra regelen i gjeldsordningsloven § 5-2 første ledd om at gjeldsordningsperioden ved en tvungen gjeldsordning ikke kan overstige ti år.
A har uttalt at han ikke ser hva kreditorene tjener på å få gjeldsordningen avsluttet og viser til at de fleste av dem da ikke får oppgjør, da det går til den som får prioritet. Han ønsket motilbud til sitt forslag.
Skatteetaten/Statens innkreving har svart at forslaget ikke aksepteres fordi gjeldsordningsperioden overstiger 10 år.
Intrum Capital AS ved Intrum AS fremholder at skyldneren i svært liten grad har betalt dividende den tiden han har hatt gjeldsordningen og at perioden har blitt forlenget flere ganger for å kompensere for manglende betaling av dividende og at det har oppstått nytt mislighold. Denne kreditor uttaler å ha beregnet at det foreligger et mislighold på ca kr 238 000,– i perioden fra november 2015 til mars 2021 og at uttaler at man er ukjent med overskudd etter dette tidspunkt. Det uttales at perioden allerede har vært forlenget mer enn ti år og ikke kan forlenges ytterligere. Det anføres at misligholdet er betydelig og har pågått så å si hele perioden, at inntrykket er at skyldneren i liten grad har forholdt seg til gjeldsordningsavtalen og at mislighold av denne størrelse ikke kan ses bort fra. Det vises til blant annet HR-1997-152-K. Det uttales at man i tilfelle skyldneren kan skaffe midler fra familie og venner og kan fordele midler til kreditorene ved et engangsoppgjør innen kort tid, vil man kunne akseptere et korrigert endringsforslag.
Statens innkrevingssentral motsetter seg tvungen gjeldsordning og viser til at gjeldsordningsperioden overstiger 10 år.
A har deretter avgitt en uttalelse og viser til at han ikke har mulighet til å tilby mer enn hva han har gjort. Han opplyser imidlertid om en søknad om en stønad han har til behandling, en ny stilling han har søkt på, som kan gi økt inntekt, en mulighet for å skaffe en deltidsjobb om dette er løsninger som kan aksepteres.
Også denne siste uttalelsen er oversendt til kreditorene. Ytterligere uttalelser er deretter ikke innkommet til retten.
Retten har ikke funnet det nødvendig å innkalle til rettsmøte. Dette er heller ikke krevet av skyldneren eller noen kreditor. Partene har uttalt seg skriftlig og retten finner at saken forsvarlig kan behandles på det foreliggende grunnlag.
Det følger av gjeldsordningsloven § 6-1 første ledd at skyldneren kan begjære endring av en gjeldsordning dersom det i gjeldsordningsperioden har inntrådt omstendigheter som denne ikke burde forutse, eller dersom andre særlige omstendigheter foreligger som svekker skyldnerens evne til å oppfylle gjeldsordningen.
Kreditorenes ulike opplysninger og anførsler om de faktiske forhold er ikke bestridt av skyldneren og retten legger til grunn at opplysningene i det vesentlige er korrekte. Det uttales da også i forslaget til tvungen endring av gjeldsordningen at det ikke er betalt dividende i henhold til avtale. Retten har gjennom det fremlagte materialet ikke grunnlag for å beregne den eksakte størrelsen av skyldnerens samlede betalingsmislighold. Saksforholdet fremstår slik, ut fra de ulike kreditorenes anførsler om mislighold etter endringen av gjeldsordningen fra februar 2021, at det som deretter i noen grad har skjedd av betalinger ikke har vært likelig fordelt mellom de ulike kreditorene. Både ut fra namsmannens beregninger ved endringen fra februar 2021 og ved endringsforslaget nå, fremgår det at skyldneren kunne og skulle betale dividende. De konkrete endringene i skyldnerens situasjon som skyldneren viser til nå, som begrunnelse i forslaget om tvungen endring, gjelder samlivsbrudd og flytting, men dette skjedde før februar 2021. Tidspunktet fremgår av at dette har vært del av begrunnelse for tidligere endringer av gjeldsordningen. Kostnader for ny bil er det vist til at påløp i september 2022, altså ganske nylig, og kan da ikke begrunne det langvarige misligholdet av gjeldsordningen etter siste endring, slik det ble avtalt med virkning fra februar 2021.
Retten kan ut fra dette ikke legge til grunn at misligholdet fra februar 2021 i det vesentlige skyldes omstendigheter som skyldneren ikke burde forutse, eller andre særlige omstendigheter som har svekket hans evne til å oppfylle gjeldsordningen, jf gjeldsordningsloven § 6-1 første ledd. Skylderen har vist til egne bekymringer og egen psyke forbundet med forhold i hans livssituasjon og arbeidssituasjon, uten at retten finner det tilstrekkelig underbygget at dette gjelder noe avgjørende nytt etter endringsavtalen februar 2021 eller noe som har svekket hans «evne» til å oppfylle gjeldsordningen. Retten gjentar at også etter det forslaget som nå begjæres stadfestet som tvungen endring, vil skyldneren ha et årsoverskudd som skal fordeles til kreditorene. Retten kan ikke se hvordan situasjonen fra februar 2021 har vært slik at skyldneren i det vesentlige ikke har kunnet betale månedlig til kreditorene, slik han avtalte i februar 2021. Omfanget av mislighold i perioden fra februar 2021 fremstår også som stort, sett i forhold til hva som var avtalt om månedlige innbetalinger, jf de konkrete opplysningene gitt av Kreditorforeningen SA, Statens innkrevingssentral og Lowell Norge AS, gjengitt foran i kjennelsen.
I en viss utstrekning inngås det i praksis gjennom medvirkning fra namsmannen frivillige endringer av avtaler om gjeldsordning, uten at situasjonen er slik at vilkårene etter gjeldsordningsloven § 6-1 første ledd er oppfylt, med den følge at saker som gjelder begjæring fra kreditorene om opphevelse faller bort. Ved begjæring til retten om tvungen endring gjelder imidlertid vilkårene i § 6-1 første ledd. I saken her kan retten derfor ikke stadfeste forslaget til tvungen endring. Det samme følger av at forslaget til tvungen endring generelt ikke kan være i strid med loven for øvrig, jf gjeldsordningsloven § 6-1 siste ledd andre punktum. Det går frem av gjeldsordningsloven § 5-2 første ledd femte punktum at gjeldsordningsperioden ikke kan overstige ti år. Dette hindrer at retten kan stadfeste forslaget, da forslaget legger opp til en samlet gjeldsordningsperiode på nærmere tolv år.
Begjæringen om tvungen endring av gjeldsordningen kan etter dette ikke stadfestes.
Retten vurderer etter dette begjæringene fra flere fordringshavere om å oppheve gjeldsordningen.
En gjeldsordning kan oppheves etter begjæring fra en kreditor, hvis krav er omfattet av gjeldsordningen, dersom skyldneren har gjort seg skyldig i uredelighet eller grovt har tilsidesatt sine plikter etter ordningen, jf. gjeldsordningsloven § 6-2 tredje ledd.
Sakens opplysninger tilsier etter rettens vurdering at skyldneren etter endringen med virkning fra februar 2021 i det alt vesentlige ikke har forholdt seg til den avtalte gjeldsordningen. De konkrete grunnene som er oppgitt for dette fra skyldneren fremstår å være dels forhold inntruffet allerede før endringen av 2021 ble avtalt og dels først i september 2022, slik retten har vist til foran. De egne bekymringer og egen psyke forbundet med forhold i skyldnerens livssituasjon og arbeidssituasjon som skyldneren har vist til, fremstår ikke som tilstrekkelig underbygget til at retten vurderer å kunne trekke det inn i vurderingen til gunst for skyldneren. Skyldneren har både ved endringsavtalen i februar 2021 og ved endringsforslaget nå overfor kreditorene gitt uttrykk for å skulle betale dividende, og retten har vanskelig for å se at de forhold av psykisk art som skyldneren har vist til reelt unnskylder hvordan han trass sin inngåtte avtale ikke har forholdt seg i noen større utstrekning til gjeldsordningen. For retten fremstår det slik at de manglende månedsbetalingene fra skyldneren, som etter det opplyste har et stort omfang sett opp mot forpliktelsene han påtok seg, jf foran, utgjør et vesentlig mislighold fra skyldnerens side. Saksforholdet fremstår som at han fra februar 2021 bare i begrenset grad har innrettet seg etter og forholdt seg til sin avtalte gjeldsordning. Skyldneren fremstår ikke å ha betalt kreditorene det han har maktet å betale. Dette understøttes av at etter namsmannens beregninger og skyldnerens avtaleforslag både i februar 2021 og nå ved forslag november 2022 hadde skyldneren overskudd til fordeling.
Retten finner at misligholdet utgjør en grov tilsidesettelse av pliktene etter gjeldsordningen, jf gjeldsordningsloven § 6-2 tredje ledd annet alternativ.
Retten «kan» da oppheve gjeldsordningen. Etter rettens vurdering bør gjeldsordningen oppheves når forholdene er som i saken her, fordi det ellers vil motvirke at skyldnere under gjeldsordning innfrir sine forpliktelser så langt det er mulig, og da ved en ordnet fordeling av skyldnerens midler mellom fordringshaverne, jf gjeldsordningsloven § 1-1. Skyldneren har omsorg for barn, noe som har trukket i motsatt retning. Imidlertid vil skyldneren etter opphevelsen av gjeldsordningen fortsatt ha den beskyttelse mot kreditorene som følger av dekningsloven kapittel 2 og forskrift om livsoppholdssatser.
Begjæringen om oppheving tas etter dette til følge.
SLUTNING
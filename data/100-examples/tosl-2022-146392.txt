Horten kommune har begjært utlegg. Grunnlaget for kravet følger av vedtak fattet av kommunen 1. desember 2020:
Med hjemmel i pbl. § 32-3 gis det pålegg om opphør av bruk av bryggerhus 69 som selvstendig boenhet, med frist til 21.12.2020. For at pålegget skal anses oppfylt, må bygningsmyndigheten underrettes skriftlig når bruk som selvstendig boenhet har opphørt.
Med hjemmel i pbl. § 32-5 ilegges en kombinert tvangsmulkt bestående av et engangsmulkt på kr 8000,– og løpende dagmulkt på kr 800. Engangsmulkten forfaller 22.12.2020. Dagmulkten løper fra og med 23.12.2020. Dagmulkten løper frem til kommunen har mottatt skriftlig bekreftelse på at bruk av bryggerhuset som selvstendig boenhet har opphørt.
Bakgrunnen for vedtaket var at Horten kommune hadde fått informasjon om at noen av bryggerhusene på eiendommen Borettslaget Admiralen er hjemmelshaver til, var tatt i bruk som selvstendige boenheter. Det ble foretatt tilsyn. Kommunen la til grunn at bryggerhusene opprinnelig ble brukt som tilleggsdeler til beboere i brakkestokkene og at det forelå en søknadspliktig bruksendring jf. plan- og bygningsloven § 20-1 d jf. byggesaksforskriften av 26. mars 2010 (nedenfor også benevnt som SAK10) § 2-1. Kommunen ga forhåndsvarsel om opphør av bruk. Det ble mottatt bekreftelse på at bruken som selvstendige boenheter opphørte for 2 av 3 bryggerhus. Tilsvarende opphør fant ikke sted for det siste bryggerhuset, det vil si det bryggerhuset denne saken gjelder. Kommunen fattet vedtak om opphør av bruk som selvstendighet boenhet samt tvangsmulkt.
Kommunens vedtak ble påklagd av Borettslaget Admiralen. Statsforvalteren i Vestfold og Telemark stadfestet kommunens vedtak 21. april 2021. I Statsforvalterens vedtak heter det blant annet:
Av tilsynsrapporten fremgår det følgende om bygg nr. 69:
«Bygningen var innredet og i bruk som bolig. Inneholdt kjøkken, bad, soverom og stue.»For å avklare om det er adgang til å gi pålegg om opphør av bruk, må vi avklare hva som er lovligbruk av bygget og om den nye bruken er en slik endring av lovlig bruk at den utløser krav om søknad om bruksendring. Statsforvalteren ser at det ikke er uenighet mellom partene om at bygg nr. 69 er innredet som boenhet. Uenigheten består i om bygg nr. 69 er godkjent for bruk som boenhet.
I byggesaksforskriften (SAK10) fremgår det av § 2-1 bokstav a) at varig og tidsbestemt bruksendring er søknadspliktig dersom:
«byggverk eller del av byggverk tas i bruk til eller blir tilrettelagt for annet enn det som følger av tillatelse eller lovlig etablert bruk»
Det første spørsmålet i saken er hva som er lovlig etablert bruk av «bryggerhuset», heretter kalt bygg nr. 69.
For å avdekke lovlig etablert bruk har kommunen vektlagt informasjon om bygget på Karljohansvern som fremgår av verneplanen for Karljohansvern fra 2004. Verneplanen oppgir Militær inventarbeskrivelse av 1882 som referanse. I tilsynsrapporten 10.09.2020 skriver kommunen bl.a.:
«Bryggerhus nr 69 var iht. Verneplan for Karljohansvern «oppført som felles bryggerhus for de menige i en etasje. Dette bryggerhuset var felles for menige og arbeidere ved verftet som bodde i den midtre seksjonen i Brakke B». Bryggerhusets funksjon ved utarbeidelsen av verneplanen i 2004 var Uthus (boder) for boliger. Det kan ikke avdekkes dokumentasjon sont tilsier at bryggerhuset har vært godkjent som bolig.»
Klager anfører at verneplanen ikke er korrekt. og har redegjort for dette i kommentarene til tilsynsrapporten.
Tatt i betraktning at Karljohansvern er et gammelt verft fra 1819 (jf. opplysninger på forsvarsbygg.no) kan det være utfordrende å vite eksakt hva bygningene har blitt brukt til og hva som har vært den etablerte bruken over tid. I slike tilfeller må Statsforvalteren vurdere det faktiske grunnlaget opp mot de historiske kildene som er tilgjengelige.
Klager har pekt på en annen historisk bruk av bygg nr. 69 enn kommunens redegjørelse. Klager viser i kommentarene til tilsynsrapporten til informasjon fra nettsiden wikipedia om «eldhus» og nettsidens videre henvisninger til boken «Bygningsskik paa Bygderne i Norge» (1862) av Eilert Sundt.
[ ]
Etter å ha sett på kildene klager viser til, mener vi det ikke kan utelukkes at «eldhus» og bryggerhus kan ha blitt brukt til overnatting ulike steder i landet. På en annen side, kan vi ikke se at denne generelle informasjonen taler for at bygg nr. 69 på Karljohansvern har blitt benyttet som bolig.
De historiske kildene i denne saken som knytter seg konkret til bruken av bygg nr. 69, fremgår av verneplanen.
Etter vårt syn er den mest sannsynlige bruken av bygg nr. 69 det som fremkommer av verneplanen.
I vedtaket er det sitert fra ulike deler av verneplanen. Sitatene er gjengitt nedenfor under rettens vurdering. Deretter heter det i vedtaket:
Statsforvalteren legger til grunn beskrivelsen i verneplanen for å avklare hva som er godkjent bruk av bygg nr. 69. Vi er således enig med kommunen i det historiske grunnlaget for bruken av bygget. Klager kan dermed ikke bli hørt med at kommunen ukritisk har vurdert byggets bruk og funksjon.
Etter vårt syn gir ikke de historiske kildene holdepunkter for at den dominerende bruken av bygg nr. 69 var som boenhet. Kildene vi har henvist til forklarer bruken og det fremgår ikke at bygg nr. 69 var innredet som boenhet. Vi mener dette forsterkes ved at det lå brakker på begge sidene av bygg nr.69. Dette gir utrykk for at de rommene og byggene som var ment for varig opphold og bolig var brakkene og ikke bygg nr. 69. På en annen side, kan vi ikke utelukke at bygg nr. 69 på noe tidspunkt har vært brukt for overnatting, men vi kan ikke se at dette har vært den etablerte bruken av bygg nr. 69.
Statsforvalteren har også sett på informasjon på www.kartverket.no. På eiendommen gnr/bnr. 124/54 er det registrert totalt 8 bygg. Det er kun to av disse byggene som er registrert som næringsgruppe «bolig». Dette er de to byggene som tidligere fungerte som brakker. Informasjonen her taler for at bygg nr. 69 ikke er godkjent brukt som boenhet.
Ut ifra opplysninger om den historiske bruken av bygget, kan vi ikke se at lovlig og etablert bruk av bygg nr. 69 har vært som boenhet.
På bakgrunn av dette er ikke bygg nr. 69 godkjent for som boenhet. For at bygget kan brukes til dette kreves bruksendring.
[ ]
Søknadsplikten etter plan- og bygningsloven gjelder selv om Riksantikvaren i vedtak 07.11.2017 ga tillatelse til dispensasjon fra fredning på visse vilkår. Det er for øvrig presisert nederst i vedtaket deres at Horten kommune, som plan- og bygningsmyndighet, må godkjenne bruksendring.
Eiendommen er omfattet av områdereguleringsplan for Karljohansvern (vedtatt 22.06.2015) og regulert til boligbebyggelse (B1a) på plankartet.
På kommuneplanens arealdel (2019-2031, vedtatt av kommunestyret 09.04.2019) er området avsatt til nåværende boligbebyggelse, jf. pbl. §11-7 nr.1. l tillegg ligger området innenfor hensynssone H190-128 jf. pbl. § 11-8.
Vi understreker at selv om et område er avsatt og regulert til boligbebyggelse i regulerings- og kommuneplanen, så innebærer ikke dette at alle bygg innenfor arealformålet uten videre kan innredes og benyttes som boenhet. For å avklare om et bygg kan innredes og benyttes som boenhet, er det avgjørende hva som er godkjent bruk av bygget. Dette betyr at det kan være bygninger beregnet for ulik bruk innenfor arealformålet boligbebyggelse, f.eks. boder og garasjer som er ment for oppbevaring og lagring og som på den måten er i samsvar med arealformålet boligbebyggelse.
Det innebærer ikke at slike bygg kan tas i bruk som boenhet uten at det er søkt om, og gitt tillatelse til bruksendring på forhånd.
I dette tilfellet foreligger det ikke en søknad om bruksendring. At bygget er innredet og tatt i bruk som boenhet uten at det søkt om på forhånd innebærer et brudd på bestemmelsen om søknadsplikt i plan- og bygningsloven. Kommunen har hjemmel til å fatte vedtak om opphør av bruk etter pbl. § 32-3.
Når det gjelder klagers anførsler om antitetisk tolkning av plan- og bygningsloven, kan vi ikke se at dette får avgjørende betydning i denne saken. Som nevnt ovenfor er bruksendring søknadspliktig tiltak i denne saken. Hvilke tiltak som er unntatt søknadsplikt, fremgår av pbl. § 20-5, jf. saksbehandlingsforskriften (SAK10) kapittel 4. Om et tiltak er søknadspliktig vurderes i hver sak opp mot disse bestemmelsene.
Klager viser til at bygningene er tildelt egne adresser. Det er også lagt ved brev fra advokatfirmaet Mørch datert 25.05.2018.
I matrikkelforskriften § 50 første ledd står det:
«Kommunen skal tildele vegadresse til bygning som planlegges brukt til boligformål, fritidsformål, næringsvirksomhet, eller offentlig eller publikumsrettet virksomhet.»
Bestemmelsen i forskriften viser at veiadresse skal tildeles bygning som planlegges brukt til boligformål, fritidsformål, næringsvirksomhet, eller offentlig eller publikumsrettet virksomhet. Dette tar sikte på framtidig bruk. At bygg nr. 69 har fått tildelt egen veiadresse «Kaja Eides veg 8», fører ikke til at bygget kan benyttes som boenhet uten at dette er søkt om på forhånd. Klager kan ikke bli hørt med denne anførselen.
Vedtak om ileggelse av tvangsmulkt[ ]Etter Statsforvalterens vurdering har kommunen hjemmel til å ilegge tvangsmulkt i dette tilfellet. Vi har ingen kommentarer til tvangsmulktens størrelse utover at den synes rimelig etter en helhetsvurdering av saken.
Statsforvalteren slutter seg til kommunens øvrige vurderinger i denne saken. Det er etter dette ikke grunnlag for Statsforvalteren å gå imot kommunens vedtak.
Det ble begjært omgjøring av vedtaket. I begjæringen ble det gjort gjeldende at vedtaket var fattet på feil grunnlag herunder at det forelå saksbehandlingsfeil idet utredningsplikten ikke var oppfylt. I brev av 21. juli 2021 ble omgjøringsbegjæringen ikke tatt til følge. Statsforvalteren opprettholdt følgelig sitt tidligere vedtak. Statsforvalteren uttaler blant annet:
Det er ikke slik at dersom en del av en boenhet ikke innehar soverom, så kan ikke delen være en del av boligen. Argumentasjonen rundt dette punktet i brevet 14.05.2021 er noe uklar. Det vi har lagt til grunn i vedtaket vårt er at det ikke er tilstrekkelige holdepunkter i de historiske kildene til at den lovlige og etablerte bruken av bygg nr. 69 har vært til bolig. Et moment som taler for at bygget ikke har vært i bruk som bolig er at det ikke fremgår av beskrivelsene at bygget (eller deler av det) er utformet med rom for overnatting. Dette synet styrkes ved at brakkene på Karljohansvern besto av rom som er egnet for overnatting. Vi har redegjort for dette på s. 5 i vedtaket vårt. For øvrig er det ikke vist til historiske kilder i omgjøringsbegjæringen ang. bruken av bygg nr. 69 på Karljohansvern som taler for at vedtaket vårt er ugyldig.[ ]
Videre heter det fra øverst på side 4:
Statsforvalteren fastholder denne vurderingen. Selv om et område er regulert og avsatt til fremtidig boligbebyggelse, betyr ikke dette at bygninger i dette området allerede er godkjent brukt som boenheter.
At bygget er tildelt egen adresse, samt regulert til boligformål i reguleringsplanen gir utrykk for at den framtidige bruken av bygg nr. 69 er til boligformål. Men dette forutsetter formell behandling i kommunen etter at søknad om bruksendring er sendt inn. Å endre bruken til en boenhet er kjernen i saken, og tillatelse til dette forutsetter at søknad er sendt inn og kommunen deretter har gitt tillatelse, jf. pbl. § 20-2 første ledd. Betydningen av arealformålet vil være sentralt i en behandling av en byggesøknad. Dersom et byggetiltak er i samsvar med arealformåletfastsatt i plan, kan ikke tiltaket nektes på dette grunnlaget. På en annen side, vil det kunne være andre bestemmelser som kan benyttes som avslagsgrunnlag. Hva som evnt. blir utfallet av en søknad om tillatelse til bruksendring i dette tilfellet, går vi ikke inn på her. Som nevnt ovenfor omhandlet klagesaken for Statsforvalteren klage på Horten kommunes vedtak om pålegg om opphør av bruk og ilagt tvangsmulkt.
Når det gjelder adresseendring/adressetildeling, så kan vi ikke se at dette er et moment for at bruksendringen ikke er søknadspliktig. I vedtak 14.06.2018 (hvor klagen på vedtak om utsettelse av adresseendring ble tatt til følge), står det:
«Det opplyses at resterende bygninger tilknyttet seksjon 20 vil kunne gis adresse på samme grunnlag idet Riksantikvarens dispensasjon også er vedtatt for disse, jmf nevnte vedtak av 07.11.2017. Med utgangspunkt i samme vedtaksbrev siteres: at Horten kommune, som plan- og bygningsmyndighet, må godkjenne bruksendring.»
På bakgrunn av dette kan det ikke ha kommet som en overraskelse at bruksendring krevde søknad og tillatelse av Horten kommune som plan- og bygningsmyndighet.
Etter dette kan vi ikke se at det i begjæringen om omgjøring av vedtak, er vist til forhold som fører til at vedtaket vårt 21.04.2021 er ugyldig. Vi opprettholder vedtaket vårt. Det vil si at begjæringen om omgjøring ikke tas tilfølge.
Som nevnt over, fattet Horten kommune 1. desember 2020 vedtak om tvangsmulkt i form av et engangsbeløp og en løpende dagmulkt. Mulkten ble ikke betalt. Det ble begjært utlegg. Borettslaget Admiralen fremsatte innsigelser. Namsfogden tok ikke innsigelsene til følge. Utleggsforretning ble avholdt 15. juni 2022. Det ble tatt utleggspant i fast eiendom. Utleggsforretningen ble påklagd 6. juli 2022. Namsfogden tok ikke klagen til følge, men ga klagen oppsettende virkning. Klagen ble oversendt retten for videre behandling.
Det bestrides at det er grunnlag for å beslutte utlegg. Det foreligger således et ugyldig vedtak og dermed også et ugyldig tvangsgrunnlag. Horten kommune krever at Borettslaget Admiralen skal søke bruksendring fra tilleggsdel til hoveddel for å ta bryggerhus nr 69 i bruk som bolig. Det gjøres gjeldende at det ikke foreligger en søknadspliktig bruksendring og at vedtaket om tvangsmulkt derfor er ugyldig.
Bryggerhus er ikke definert i plan- og bygningsloven. Bryggerhusene er oppført i perioden 1829 til 1840. Det var den tidens byggeskikk å legge noen av boligens funksjoner i egne bygninger, på grunn av brannfare. Slike bygninger kunne være tilknyttet en bolig, eller delt av flere boliger. Bryggerhusets funksjon var det som i dag betegnes som kjøkken, bad og vaskerom. Dette er rom som i dag vil utgjøre hoveddel av bolig. Det er ikke bestridt mellom partene at dette har vært funksjonen til bryggerhusene.
Bryggerhuset er en del av bygningsmasse på Karljohansvern. I likhet med eksempelvis studentboliger, er det en del av et større boligkompleks. Boligens hoveddel vil for slike kollektive boligkompleks svært ofte være oppdelt på en annen måte enn det man finner i tradisjonelle, private boliger. Beboerne sover, spiser, vasker tøy og har sin fritid i flere forskjellig bygninger / deler av bygninger, som alle sammen vil utgjøre hoveddel til bolig. Det er ikke uvanlig at flere soveromsenheter deler kjøkken og/eller bad, eller at felles kantine, oppholdsrom osv. befinner seg et annet sted, mens eksempelvis fasiliteter for vask etc. er et tredje sted. Det er ikke hjemmel for at kommunen etter eget skjønn senere skulle kunne omdefinere hoveddel til tilleggsdel, fordi den angjeldende del ikke utgjør en hel bolig, i betydningen innehar alle funksjoner som en selvstendig boenhet har.
Varig bruksendring er søknadspliktig, jf. § 20-1 d. I denne saken er det imidlertid ikke tale om bruksendring. Bruken er i samsvar med det opprinnelige og er derfor lovlig. Det faktisk opprinnelige formålet var funksjoner som utgjør hoveddel til bolig. Etter at denne bruken var etablert, er det enighet mellom partene om at det aldri er fremmet eller godkjent noen søknad om å endre bryggerhusets bruk fra hoveddel til tilleggsdel, jf. SAK 10 § 2-1 c. Lovlig bruk av bryggerhuset er dermed fortsatt den opprinnelige; hoveddel til bolig.
Kravet fra kommunen om at det må søkes bruksendring hviler på en premiss om at bryggerhuset utgjør en tilleggsdel i dagens lovverks forstand. Denne forutsetningen er feil. Vedtaket er følgelig ugyldig.
Både kommunen og klageinstansene ser ut til å blande sammen reglene om bruksendring og oppdeling av boenheter. Det avgjørende er ikke om bryggerhuset tidligere kunne karakteriseres som en selvstendig bolig med soveplass. Korrekt vurderingstema er om bygningens faktiske og lovlige bruk er å anse som hoveddel eller tilleggsdel.
Et areal kan være hoveddel til bolig uten å inneholde alle rommene som er nødvendig for å være en selvstendig boenhet. Det mest vanlig eksempel på dette er kanskje anneks til fritidsbolig.
Vedtaket er ugyldig og kan ikke tvangsfullbyrdes. Beslutning om utlegg må derfor oppheves.
Det kreves dekning av sakskostnader.
Det gjøres gjeldende at vedtaket er gyldig og kan tvangsfullbyrdes.
Kravet gjelder ulovlighetsgebyr/tvangsmulkt ilagt i medhold av plan- og bygningsloven § 32-5. Tvangsmulkten er et særskilt tvangsgrunnlag jf. tvangsfullbyrdelsesloven § 7-2 bokstav d. Det foreliggende tiltak utløser søknadsplikt etter plan- og bygningsloven. Dette er endelig avgjort av statsforvalteren i to omganger. Det vises til begrunnelsen som fremgår av vedtakene. At bygg nr. 69 har fått tildelt egen veiadresse, Kaja Eides veg 8, fører ikke til at bygget kan benyttes som boenhet uten at dette er søkt om på forhånd.
Det gjøres gjeldende at vilkårene for utlegg er til stede og at utleggspantet derfor må opprettholdes.
Klagen er rettidig fremsatt. Det vises til at det er tatt utleggspant og at det ikke er begjært tvangsfullbyrdelse av pantet, jf. tvangsfullbyrdelsesloven § 7-26.
Horten kommune har fattet vedtak om tvangsmulkt. Tvangsmulkt truffet av offentlig myndighet er et særskilt tvangsgrunnlag, jf. tvangsfullbyrdelsesloven § 7-2 første ledd bokstav d jf. § 4-1 femte ledd. Et særskilt tvangsgrunnlag kjennetegnes blant annet av at kravet ikke er fastsatt i dom, rettsforlik eller lignende. Det følger av § 4-2 tredje ledd at i slike tilfeller kan det fremmes enhver innvending som kunne vært fremsatt i et søksmål. Dette gjelder selv om Borettslaget Admiralen kunne valgt å reise søksmål om vedtakets gyldighet, men har unnlatt dette. Retten må derfor ta prejudisielt stilling til de innsigelser som er reist mot vedtaket.
Horten kommune fattet 1. desember 2020 vedtak hvor det ble gitt pålegg om opphør av bruk av bryggerhus nr. 69 som selvstendig boenhet, jf. plan- og bygningsloven § 32-3. Borettslaget Admiralen ble videre ilagt en kombinert tvangsmulkt bestående av et engangsmulkt på kr 8 000 og løpende dagmulkt på kr 800, jf. samme lov § 32-5. Både § 32-3 og § 32-5 forutsetter at det er utført «forhold i strid med bestemmelser gitt i eller i medhold av denne loven». Vedtaket ble stadfestet av Statsforvalteren 21. april 2021. Det ble begjært omgjøring av Statsforvalterens vedtak. Statsforvalteren tok i brev av 21. juli 2021 ikke omgjøringsbegjæringen til følge.
Borettslaget Admiralen har gjort gjeldende at vedtaket er ugyldig idet det ikke foreligger søknadspliktig bruksendring og at vedtaket er basert på feil faktum og feil rettsanvendelse.
Retten vil innledningsvis påpeke at rettens kompetanse til å prøve et forvaltningsvedtak er begrenset i samsvar med de alminnelige prinsippene for domstolkontroll med forvaltningsvedtak. Dette innebærer at retten kan prøve om et vedtak bygger på riktig faktum og lovforståelse og om saksbehandlingsreglene er fulgt. Retten kan også prøve om det foreligger myndighetsmisbruk, det vil si om det er tatt utenforliggende hensyn, om det foreligger usaklig forskjellsbehandling eller om vedtaket er vilkårlig eller sterkt urimelig. Utover dette kan ikke retten prøve rimeligheten eller hensiktsmessigheten av vedtaket.
Bygg nr 69 brukes i dag som bolig og inneholder kjøkken, bad, soverom og stue. Det er enighet om at det benyttes som en hoveddel. Borettslaget Admiralen mener at dette samsvarer med opprinnelig bruk. Horten kommune mener derimot at bygget har vært en tilleggsdel som senere er omgjort til hoveddel. Det er på det rene at hvis det er tilfelle, vil bruksendringen være søknadspliktig, jf. plan- og bygningsloven § 20-1 bokstav d og SAK10 § 2-1.
Plan- og bygningsloven § 20-1 har overskriften «Tiltak som omfattes av byggesaksbestemmelsen». Det følger av bokstav d at tiltak som faller inn under bestemmelsen blant annet er:
varig eller tidsbestemt bruksendring, vesentlig utvidelse eller vesentlig endring av tidligere drift av tiltak som nevnt under bokstav a
Partene er enige om at bygg nr 69 brukes som hoveddel. SAK10 § 2-1 presiserer nærmere hvilke bruksendringer som er søknadspliktig. Det følger av bokstav a og c at bruksendring er søknadspliktig både når det gjelder å etablere ny boenhet i en bygning og når tilleggsdel skal tas i bruk som hoveddel. Det foreligger imidlertid ikke søknadsplikt hvis bruken samsvar med «lovlig etablert bruk». Partene er uenige med hensyn til om det er tilfelle her.
Det aktuelle bygget er opprinnelig et «bryggerhus» beliggende på Karljohansvern. Karljohansvern var et verft fra 1819. Området er i dag regulert til boligbebyggelse. Retten vil påpeke at dette ikke innebærer at alle bygg automatisk kan benyttes som boenhet. Den opprinnelige bruken er således avgjørende for om et bygg kan nyttes som boenhet uten at dette er søknadspliktig.
«Bryggerhus» er ikke nærmere definert i dagens plan- og bygningslov eller i tidligere tilsvarende lover. Partene har noe begrenset dokumentasjon og opplysninger når det gjelder eksakt hva bygningene på området til enhver tid ble benyttet til. Dette gjelder også bygg nr. 69. Borettslaget Admiralen har vist til wikipedia hvor det for ordet «bryggerhus» beskrives sammen med «Eldhus» som
«Et eldhus, størhus eller bryggerhus er en enkel, vanligvis ettroms bygning som inneholder et eller flere ildsteder, og som brukes til baking, matstell, klesvask og til å lage sørpe til feet, det man med et moderne ord kan kalle grovkjøkkenvirksomhet»
Det fremgår videre på denne nettsiden at bygning betegnet som «eldhus» har hatt noe ulikt formål rundt om i landet. På siden vises det blant annet til boken «Bygningsskik paa Bygderne i Norge» (1862) av Eilert Sundt:
 «Eilert Sundt mente i sin Bygningsskik paa Bygderne i Norge (1862) at eldhuset noen steder kunne være et av gårdstunets to opprinnelige bygninger: boligen. Det andre var forrådshuset. Sundt mente så at det opprinnelige, simple bolighuset var degradert til eldhus etter at det ble bygget bedre bolig. Noen steder ble eldhuset også brukt til overnatting om sommeren eller for gjester. Sundt mente imidlertid at det vanlige var særskilte eldhus, bygget for dette formålet. Sundt hadde også sett gamle eldhus med åpne ljore, årestuer, i Setesdal og Østerdalen. 
Eldhuset kan være en egen bygning, eller det kunne være et rom i kjelleren. Det siste var ofte tilfelle fra siste halvdel av 1800-tallet»
Statsforvalteren har vist til at selv om det ikke kan utelukkes at eldhus og bryggerhus ble brukt som hoveddel enkelte steder i landet, er ikke det avgjørende ved vurderingen av om det foreligger søknadsplikt i denne saken eller ikke. Retten er enig med Statsforvalteren om at dokumentasjonen Borettslaget Admiralen har vist til, er generell informasjon om begrepet. Borettslaget Admiralen har ikke fremlagt konkrete dokumentasjon om bruken av bygg nr. 69.
Som Horten kommune og Statsforvalteren mener retten at det må legges vesentlig vekt på den beskrivelsen av bruken av bygget som fremgår i verneplanen for området som ble utarbeidet i 2004. Verneplanen oppgir blant annet militær inventarbeskrivelse av 1882 som referanse. I verneplanen heter det at byggets opprinnelige funksjon var «Bryggerhus for underoffiserer og arbeidere ved verftet» og at nåværende funksjon er «Uthus (boder) for boliger». Om byggets historikk i perioden 1839-1842 heter det:
Oppført som felles bryggerhus for de menige i en etasje. Utvendige vegger avskuret med kalk, tak tekket med teglstein. Bygningen hadde skorsten (grue) med innmurt bryggepanne, bakerovn og benk. Gulv av murstein satt på høykant. Huset hadde en dør ag tre fag vinduer. Der var stige til loftet der det var et vindu i hver gavl og pløyet bordgulv.De meniges gårdsrom hadde to 11m lange skur av bindingsverk tekket med teglstein som var avdelt i 10 avlåste rom. Bryggerhuset lå an mot de meniges gårdsrom i brakke B på motsatt side. Mot denne muren var der også to priveter av utmurt bindingsverk, hver inndelt i 4 låsbare rom.Privetene hadde asfalterte renner
Det fremgår ikke hva bygget ble benyttet til 1843-1984. For perioden 1984-1985 heter det:
Bolighus og uthus renovert og pusset om med sementmørtel.
Videre for perioden 1998-1999:
Bryggerhuset renovert og ompusset med kalkmørtel
I kommentarer til bygget i verneplanen står det:
Bryggerhuset er en del av det store Brakkestokk-komplekset i empire som ble oppført mellom 1829 og 1842. Dette bryggerhuset var felles for menige og arbeidere ved verftet som bodde den midtre seksjonen i Brakke B (se også inventar nr. 0063). Anlegget som helhet har stor fortellerverdi. Bryggerhus 0069 skiller seg ut fra de fleste andre bryggerhusene ved at ildstedet i midten av bygningen bevart bl.a. med inntakte bakerovnsdører. Ildsted av denne typen er svært sjeldne og gir bryggerhuset særskilt høy verneverdi. Vernet omfatter eksteriøret som helhet. Innvendig omfatter det rester av eldre innvendig hovedstruktur, ildsted med bakerovn og bryggers samt øvrige gjenværende eldre arkitektoniske detaljer.
Som det fremgår av det siterte, er det også i verneplanen noe begrensede opplysninger om hva bygget til enhver tid har blitt benyttet til. Retten er likevel enig med Statsforvalteren når det på denne bakgrunn konkluderes med:
Etter vårt syn gir ikke de historiske kildene holdepunkter for at den dominerende bruken av bygg nr. 69 var som boenhet. Kildene vi har henvist til forklarer bruken og det fremgår ikke at bygg nr. 69 var innredet som boenhet. Vi mener dette forsterkes ved at det lå brakker på begge sidene av bygg nr. 69. Dette gir utrykk for at de rommene og byggene som var ment for varig opphold og bolig var brakkene og ikke bygg nr. 69. På en annen side, kan vi ikke utelukke at bygg nr. 69 på noe tidspunkt har vært brukt for overnatting, men vi kan ikke se at dette har vært den etablerte bruken av bygg nr. 69.
Dette synet underbygges etter rettens syn av hva som er registrert om byggene i matrikkelen. Av de 8 byggene som er registrert på gnr. 124 bnr. 54 er kun 2 registrert med næringsgruppe «bolig». Bygg nr. 69 er ikke ett av disse to.
Retten mener at det er sannsynliggjort at det ikke er tilstrekkelige holdepunkter i de historiske kildene til at den lovlige og etablerte bruken av bygg nr. 69 har vært til bolig.
Vedtak om adresseendring/adressetildeling og Riksantikvarens dispensasjon endrer ikke dette. Det er plan- og bygningsmyndigheten som avgjør spørsmål om søknadsplikt og godkjenner eventuell bruksendring. Dette ble også presisert i de aktuelle vedtakene.
Det foreligger etter dette en søknadspliktig bruksendring. Vedtak om opphør av bruken og tvangsmulkt er på denne bakgrunn gyldig.
Det foreligger et gyldig tvangsgrunnlag. Klagen over namsfogdens beslutning om utlegg tas etter dette ikke til følge.
SLUTNING
Klage over namsfogdens beslutning om utlegg i sak T2021-380598 tas ikke til følge.
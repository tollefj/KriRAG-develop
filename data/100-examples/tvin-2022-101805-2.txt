Saken gjelder krav om fastsettelsesdom for eiendomsrett til en fiskebu plassert på Ellingøya under gnr. 9002 bnr. 1 i Nord-Aurdal kommune.
Saken har vær behandlet i forliksrådet i Valdres, hvor saken ble innstilt 16.05.2022.
Saken behandles som småkravsak etter bestemmelsen i tvistelovens kapittel 10 Småkravprosess, idet tvistesummen er under kr 250 000. Tvl § 10-4(4) som forutsetter at dommen skal være kortfattet, lyder: «Dommen skal kort forklare hva saken gjelder, gjengi partenes påstander og påstandsgrunnlag og redegjøre for de momenter som retten har lagt avgjørende vekt på. § 19-6 fjerde og femte ledd gjelder ikke.»
Rettsmøte til sluttbehandling av saken ble holdt 04.01.2023. Partene avga forklaring, og det ble avhørt to vitner. Det ble foretatt slik dokumentasjon som fremgår av rettsboken.
Bakgrunnen for saken er at Ingvar Goflebakke, som er i familie med saksøkerne, har solgt en fiskebu eid av saksøkerne til Lage Ulrik Ranheim. Søksmålet er rettet mot Ranheim som kjøper av fiskebua, da han pretenderer å være eier av fiskebua.
Partene i saken er i slekt. Ola Goflebakke, eide en del av den omstridte eiendommen fra 1934. Ola eide eiendommen sammen med sine sønner Olaf og Knut Goflebakke. Olaf fikk ingen barn, mens Knut fikk syv barn. Tre av disse barna er Knut Reidar (saksøker nr. 1), Ingvar (selger av hytta til saksøkte, Ranheim) og Ola Knut. Ola Knut er far til Geir Goflebakke (saksøker nr. 2). Saksøkte Ranheim har også slektskap med Goflebakke, og er Ola sitt oldebarn.
Saksøkerne har anført at fiskebua på Ellingøya i Fullsenn har aldri tilhørt Ingvar Goflebakke som privatperson, da eierskapet tilligger gårdene Haugen og Goflebakke i fellesskap. Den angivelige overdragelsen fra Ingvar Goflebakke til Ranheim har derfor ingen rettsvirkning, verken for Ingvar Goflebakke som angivelig selger, eller for Lage Ranheim som angivelig kjøper.
Fiskebua står på grunn tilhørende Skrautvål Sameige, og eies av Geir og Knut Reidar Goflebakke i sameie, gjennom deres eierskap til gårdene Haugen og Goflebakke. Eierskapet til fiskebua er knyttet til eiendommene som en realservitutt. Gårdene Haugen og Goflebakke er sameiere i Skrautvål, og har fiskerett i Fullsenn. Det er kun innehavere av fiskerett som har rett til naust/fiskebu på sameiets grunn.
Fiskeretten, og retten til å ha fiskebu/naust på sameiets grunn, er en realservitutt tilliggende gårdene. Det er ikke adgang til å avhende en realservitutt uten samtidig å avhende eiendommen som servitutten ligger til. Tilsvarende fremkommer i bruksordningen på side 134, når det gjelder fiskeretten. Fiskeretten, herunder retten til fiskebu/naust, kan derfor ikke skilles fra medeierskapet i Skrautvål Sameige.
Selv om Ingvar Goflebakke skulle ha rett i at han eide fiskebua alene, fremgår det uansett av kjøpekontrakten for Haugen at fiskebua fulgte med overdragelsen. Ingvar Goflebakke har i brevene av 20. september og 22. november 2021 gjort gjeldende at han aldri har sett kjøpekontrakten, og at den må være falsk. Saksøkerne bestrider dette, og oppfatter påstanden som et forsøk på å rettferdiggjøre en handel som Ingvar Goflebakke ikke hadde grunnlag for å gjennomføre.
I alle tilfeller er ikke vilkårene for ulovfestet ekstinksjon oppfylt. Lage Ranheim har ikke vært i god tro med hensyn til det angivelige kjøpet av fiskebua, da Ranheim sommeren 2021 oppsøkte saksøkerne for å kjøpe fiskebua, og fikk beskjed om at den ikke var til salgs. Ranheim var dermed kjent med at Knut Reidar og Geir Goflebakke mente å eie fiskebua.
Saksøkerens påstand
Prinsipalt:
Subsidiært:
I begge tilfelle:
Saksøkte har anført at saksøkerne omtaler det omstridte bygget for fiskebu. Ifølge saksøkte medfører ikke det riktighet, da tvisten gjelder en hytte stående på Fullsenn. Nevnte hytte ble satt opp av Erling Bjørnshagen (f. 1857, død 1939) og Knut Gøliksson Skogen (f. 1855 – d. 1939). Saksøkerne har rett i at bygget ble satt opp på 1800-tallet. Bjørnshagen og Skogen var ikke familiære, men gode venner. Hytten ble satt opp av to som ikke hadde noen tilknytning til noe gårdsbruk.
I 1934 ble hytta solgt fra Bjørnshagen til Ola Goflebakke (f. 1866 – d. 1958), Olaf Goflebakke (f. 1894 – d. 1973) og Knut Goflebakke (f. 1910). Det til kjøpekontrakten av 29.08.34. Knut er faren til Ingvar (selger av hytta til saksøkte) og Knut Reidar (saksøker 1). I følge nevnte kjøpekontrakt, ble det overdratt en halvpart av hytta på Fullsenøya. Det var dermed ingen av Knut Gøliksson Skogens etterkommer som påberopte seg noe eierskap til den andre halvdelen.
Bakgrunnen for at man med sikkerhet kan kalle bygget en hytte, og ikke en fiskebu, er ifølge saksøkte at den ble registrert hos kommunen på 70-tallet. Kommunen registrerte alle hytte i området på denne tiden, og eiendommen fikk nummer 1707.
Det faktum at bygget er en hytte, verifiseres også gjennom ovennevnte kjøpekontrakt, hvor det fremkommer følgende:
... «Erling I. Bjørnshagen erkjenner herved å ha solgt sin halvpart i hytten på Fuldsenn..»
Videre ble det den 06.08.91 gjennomført en befaring rundt Fullsenn, hvor man førte oversikt over naust i Skrautvål sameige. Alle eldre fiskebuer ble markert med navn på eier. Nyere buer ble nummerert. Hyttene ble ikke nevnt. Ut fra dette kartet kan man ikke se at den omtvistede hytta i nærværende sak er nevnt, noe som tilsier at det er en hytte ikke en fiskebu.
Ingvar Goflebakke overtok hytta på tidlig 60-tallet etter Olaf Goflebakke. Olaf hadde i tillegg til sin andel overtatt sin fars andel (Ola Goflebakke). Ingvar vokste opp hos Olaf, og sin bestefar Ola. Før Olaf døde, gav han hytta til Ingvar. Dette bekreftes ved at det i skifteprotokollen etter Olaf ikke fremkommer noe hytte i boet. Denne var allerede gitt bort til Ingvar.
Etter overtagelse av hytta, satte Ingvar opp en ny hytte på Fullsenn. Den han hadde tatt over, var av en slik forfatning, at den måtte fjernes. Etter Ingvar ble eier av hytta er det han som har kostet på alt av vedlikehold og oppgraderinger. Det er ingen, som tidligere har påberopt seg eierskap til hytta, og Ingvar har hele tiden benyttet hytta som sin egen. Også et helt bygdesamfunn har ansett hytta som tilhørende hos Ingvar. Til støtte for dette vises det til et utdrag fra Ingvars hyttebøker (almanakk). Det fremkommer der at han ofte var på hytta, uten at hans brødre noen gang ble nevnt.
Saksøkerne anfører at Ingvar overdro hytte samtidig med overdragelse av gårdsbruket Haugen i februar 2007. Ingvar anfører at han aldri har sett kontrakten, og at han i alle fall ikke har signert den. Saksøktes prosessfullmektig har senere sett originalkontrakten fra 2007, fått en rask vurdering fra en skriftgransker og fått beskjed om at det må legges til grunn at det mest sannsynlig er Ingvar sin signatur man kan se på kontrakten. Påstanden om at signaturen er forfalsket er således frafalt under rettsmøtet.
Våren/sommeren 2021 ønsket Ranheim å kjøpe hytta, da Ingvar ikke nyttiggjorde seg av denne lenger. På bakgrunn av Ingvar sin helse og alder, hadde han ikke vært der siden 2018/2019. Før salget ble forestått reiste Ranheim og Ingvar på befaring på Fullsenn. På stedet oppdaget de at det hadde blitt byttet lås på hytta. Det har fremkommet opplysninger, om at det var saksøkerne som hadde kappet Ingvar sin lås og satt på en egen. I den sammenheng er det anført at dersom kjøpekontrakten av 2007 var reell, ville Ingvar ha hatt en bruksrett på hytta. Dersom Knut Reidar mente at bruksretten ikke skulle gjelde lenger, er det underlig at han ikke bare spurte Ingvar om å få tilbake nøklene til låsen. Ranheim har vært i samtale med Knut Reidar forut for kjøpet og skal på ingen måte hatt grunn til å tro at Ingvar ikke var rette eier av hytta. Ranheim kjøpte dermed hytta i juli 2021, i den tro at dette var han fullt berettiget til.
Saksøkerne anfører at hytta er en fiskebu, og at det kun er innehavere av fiskerett i Skrautvål Sameige, som har rett til naust/fiskebu på sameiets grunn. Det anføres, fra saksøktes side, at hytta på Fullsenn ikke kan tilknyttes noe gårdsbruk. Hytta har stått på Fullsenn siden 1800-tallet, og man kan ikke anføre at bruksordninger fra 1979 vil komme til anvendelse. Bruksordningene gjelder kun fiskebu og naust, og kan uansett ikke få tilbakevirkende kraft.
Det anføres til slutt at Ingvar Goflebakke var rettmessig eier av den omstridte hytta, og således hadde anledning til selge den til Lage Ulrik Ranheim. Uavhengig av om hytta tilhørte Ingvar eller saksøkerne, vil Ingvar uansett ha fått eierskap til hytta etter reglene om hevd og alders tids bruk. Subsidiært anføres det at Ranheim var i god tro når det gjaldt kjøpet av hytta og således vil godtroerverv medføre en ekstinksjon.
Saksøktes påstand
Saksøker har vunnet saken fullt ut og skal da tilkjennes sakskostnader etter tvisteloven § 20-2(1), jfr. tvl § 10-5. Sakskostnadene er i småkravsaker begrenset til 20 % av tvistesummen, jfr. tvl. § 10-5(2), som da utgjør kr 10 000. Det er dette beløp som saksøkers prosessfullmektig har levert omkostningsoppgave for, og sakskostnader tilkjennes med dette beløp.
Dommen er avsagt innen lovens frist.
DOMSSLUTNING
Sakens hovedspørsmål er om hvem som eier den omstridte eiendommen på Ellingsøya ved Fullsenn i Nord-Aurdal kommune.
Gjennom saksfremstillingen, herunder dokumentbevis og vitneforklaringer finner retten følgende saksforhold bevist.
Retten vil først konkludere, i medhold av historiske dokumenter, herunder grunnbok, skjøte og kjøpekontrakten av 2007 at saken omhandler en fiskebu. Det er uklart når den ble oppført, men utefra saksopplysninger fastslår retten at det skjedde på slutten av 1800-tallet eller første halvdel av 1900-tallet.
I henhold til kjøpekontrakt av 29. august 1934 kjøpte Ola, Olaf, og Knut Goflebakke en halvpart av fiskebua på Ellingøya fra Erling Bjørnshagen. Den andre halvparten eide de allerede sammen i fellesskap fra tidligere.
Ola var far til Olaf (f. 1894) og Knut (f. 1910). Olaf hadde ingen barn, mens Knut fikk til sammen syv barn, herunder Knut Reidar (saksøker nr. 1) og Ola Knut. Geir Goflebakke (saksøker nr. 2) er sønn av Ola Knut. Retten viser til utskrift fra historisk grunnbok for Goflebakke ( gnr. 13. bnr. 14) hvor det fremgår at far (Ola) og to av sønnene (Olaf og Knut) overtok fiskebua i 1934. Ola eide da gården Goflebakke, som etter hvert ble ført videre til sønnen Olaf i 1957.
Videre vises det til utskrift fra historisk grunnbok for Haugen (gnr. 3 bnr. 7) som viser at Knut Goflebakke overtok Haugen i 1949 sammen med sin ektefelle. Ola døde i 1958, og etter hans død var det kun to eiere av fiskebua, som begge også eide hver sin gård. Det er ikke klart hva som skjedde med Olas andel etter hans død, men det er ingen holdepunkter for at denne ble videreført som arv. Det må derfor legges til grunn at Knut og Olaf overtok eierskap til hele fiskebua etter farens død. Fiskebua var eid i fellesskap frem til den ble overført videre med gården.
Retten finner også grunn til å bemerke at eierskapet til fiskebua må ses i sammenheng med at den er plassert på Skrautvål Sameiges eiendom. Fiskebua står på Ellingøya under matrikkelenheten angitt som gnr. 9002 bnr. 1 i Nord-Aurdal kommune. Skrautvål Sameige er et utmarkssameie, hvor gårdeierne har rettigheter på eiendommen, herunder knyttet til fiske, beite, seter osv. Det nærmere omfanget av eierskap og enkelte rettigheter på eiendommen fremgår i bruksordningen sluttført 10. september 1979.
Sameierne er medeiere i fiskefelleskapet og har fiskerett. Det fremkommer av fremlagt dokumentasjon at det kun er innehavere av fiskerett som har rett til naust/fiskebu på sameiets grunn. Fiskeretten, herunder retten til fiskebu, kan ikke skilles fra medeierskapet i Skrautvål Sameige, jf. bruksordningen side 134. Retten til å ha fiskebu/naust på Skrautvål Sameieges eiendom må anses som en realservitutt som tillegger medeierne i sameiet. Eiendommene Haugen (3/7), Goflebakke (13/14) og Haugli (3/42) hadde alle rett til å oppføre naust/fiskebu ved Fullsenn, jf. bruksordningen side 127-129.
På tidspunktet for bruksordningens avslutning i 1979, var Haugen eid av Randi/Knut Goflebakke, mens Goflebakke var eid av Ola Knut Goflebakke. Ingvar Goflebakke eide Haugli, og hadde rett til å sette opp naust/fiskebu ved Fullsenn. Slik retten forstår det, ble det oppført et naust for Haugli i tråd med rettighetene som i bruksordningen side 127 flg. Som utgangspunkt hadde derfor Haugen, Haugli og Goflebakke rett til å ha fiskebu/naust ved Fullsenn. Det fremgår imidlertid på side 134 at bruksordningen ikke ga ekstra rettigheter i forhold til den eksisterende situasjonen. Per 1979 eide Haugen og Goflebakke fiskebua på Ellingøya sammen, og disse to gårdene fikk derfor ingen ekstra rett til fiskebu/naust ved bruksordningen.
Det fremgår av grunnboken for Haugli (gnr. 3 bnr. 42) at Ingvar Goflebakke overtok etter hvert eierskap til gården Haugli (gnr. 3 bnr. 42). Ingvar Goflebakke eide også Haugen (3/7) en kort periode på begynnelsen av 2000-tallet, før eiendommen ble overdratt til dagens eier Knut Reidar Goflebakke. Retten viser til kjøpekontrakten for gnr. 3 bnr. 7 av 20. februar 2007 hvor det fremgår at fiskebua på Ellingøya fulgte med overdragelsen av gården.
Fra kontrakten hitsettes:
Følgende kjøpekontrakt er inngått mellom Ingvar Ola Goflebakke som selger, og Knut Reidar Goflebakke som kjøper:
Selger skal kunne ta ut nødvendig ved i skogen til Haugen så lenge han ønsker.
Knut Reidar Goflebakke har i retten forklart at rundt 20. juli 2021 var Ranheim hos han for å kjøpe fiskebua. Ranheim skal da ha gitt uttrykk for at han hadde vært hos Ingvar Goflebakke og spurt om han kunne få leie eller kjøpe fiskebua på Fullsenn. Ingvar hadde svart at han eide ikke fiskebua lenger, da gården ble solgt i 2007, samt at fiskebua fulgte med i salget. Knut Reidar opplyste til Ranheim at han ikke eide fiskebua alene, men at Geir Goflebakke eide halve fiskebua. Det ble også sagt at de ikke hadde til hensikt å selge fiskebua.
I begynnelsen av august 2021 ble saksøkerne kjent med at Ranheim hadde skiftet låser på dørene på fiskebua, og fjernet låser som saksøkerne tidligere hadde satt opp. I august ble saksøkerne oppmerksom på et Facebook-innlegg med bilder av fiskebua. Bildene viste at døra hadde fått et jernbeslag over døra og nye låser. På dette tidspunktet ble saksøkerne også kjent med at fiskebua angivelig var solgt til Ranheim.
21. juli 2021 inngikk Ingvar Goflebakke og Lage Ranheim avtale om salg av fiskebua. Saksøkerne ble først kjent med innholdet i kjøpekontrakten i november 2021. Det fremkommer av kjøpekontrakten at kjøpesummen var kr. 50 000 samt at Ingvar Goflebakke skal ha evigvarende bruksrett til fiskebua. Saksøkerne tilskrev 16. august Ingvar Goflebakke i august 2021, og gjorde ham oppmerksom på at han ikke eide fiskebua, og dermed heller ikke kunne selge den til Lage Ranheim. Saksøkerne tilskrev også Lage Ranheim 20. oktober 2021. Goflebakke og Ranheim avviste i egne skriv anførslene fra saksøkerne og påberopt at handelen var rettmessig da Ingvar Goflebakke hadde eiendomsrett til fiskebua.
Ingvar Goflebakke har i retten anført at han skal ha overtatt fiskebua på 1960-tallet, herunder at bua skal ha blitt revet, og at det skal ha blitt oppført en ny fiskebu på Ellingøya. Retten finner ingen rettslige holdepunkter, verken gjennom fremlagt dokumentasjon eller vitneforklaringer, herunder forklaring fra Kjell Odd Goflebakke, for å konkludere med at Ingvar Goflebakke overtok eierskapet til fiskebua på 1960-tallet eller at han oppførte en ny fiskebu slik anført.
Det ikke bestridt at av noen parter at Ingvar Goflebakke skal ha disponert fiskebua i en lengre periode. Retten mener at det ikke har betydning for eierspørsmålet da sistnevnte ikke kan ha vært i god tro med hensyn til eierskapet av fiskebua, da han på ingen rettslig grunnlag har ervervet eiendomsrett gjennom sitt bruk. Retten legger etter dette til grunn at helt fra 1960-tallet hadde Haugen og Goflebakke i fellesskap eiendomsrett til fiskebua på Ellingøya. Retten finner heller ikke grunnlag for å tilkjenne saksøkte Ranheim eiendomsrett gjennom ulovfestet ekstinksjon, da heller ikke han kan ha vært i god tro under handelen. I tillegg foreligger det heller ingen sterke grunner for å tilkjenne han eiendomsrett.
Retten finner det imidlertid bevist at Ingvar Goflebakke eide gården Haugen (gnr. 3 bnr. 7) i en periode på tre år, fra 2004 til 2007, før gården ble overdratt til Knut Reidar Goflebakke ved kontrakt av 20. februar 2007. Det fremgår av kjøpekontrakten at fiskebua på Ellingsøya på Ellingsøya følger med overdragelsen av gården. Det vises for øvrige til skjøte for gnr. 3, bnr. 7 av 21 januar 2004 og 2007 samt til grunnbok for gnr. 9002 bnr. 1 fra Skrautvål Sameie.
Den originale kjøpekontrakten av 20. februar 2007 er i retten forelagt Ingvar Goflebakke som har erkjent å skrevet under på den, men uten noen formening om hvorfor han har gjort det. Retten legger til grunn at kontrakten er gyldig inngått og finner ingen betenkeligheter ved forhold forut for avtaleinngåelsen eller ved avtalens innhold.
Retten har etter dette kommet til at fiskebua på Ellingøya i Fullsenn, med unntak av tre år, ikke har tilhørt Ingvar Goflebakke som privatperson, da eierskapet tilligger gårdene Haugen og Goflebakke i fellesskap. Den angivelige overdragelsen fra Ingvar Goflebakke til Ranheim har derfor ingen rettsvirkning, verken for Ingvar Goflebakke som angivelig selger, eller for Lage Ranheim som angivelig kjøper, da Goflebakke ikke var legitimert til å selge fiskebua i 2021.
Retten konkluderer dermed med at eierskapet til fiskebua er en realservitutt knyttet til gårdene Haugen og Goflebakke, og at fiskebua derfor er i sameie mellom disse to gårdene. Fiskebua eies derfor fremdeles i fellesskap av saksøkerne.
Saksøker har vunnet saken fullt ut og skal da tilkjennes sakskostnader etter tvisteloven § 20-2(1), jfr. tvl § 10-5. Sakskostnadene er i småkravsaker begrenset til 20 % av tvistesummen, jfr. tvl. § 10-5(2), som da utgjør kr 10 000. Det er dette beløp som saksøkers prosessfullmektig har levert omkostningsoppgave for, og sakskostnader tilkjennes med dette beløp.
Dommen er avsagt innen lovens frist.
DOMSSLUTNING
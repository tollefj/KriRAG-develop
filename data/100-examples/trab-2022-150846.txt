Oslo politidistrikt har 20. oktober 2022 begjært opprettholdelse av beslag av Xiaomi mobiltelfon tilhørende A som er født [00.00.2004] og som bor i [adresse],.
A er fornærmet i en kroppsskadesak. 16.10.22 ble han påført risp på bryst/mage og rygg, og han blødde kraftig fra hånden.
Politiet tok den 17. oktober 2022 beslag i Xiaomi mobiltelefon, tilhørende A. Han motsatte seg beslaget. Politiet har tolket fornærmede dit hen at han krever at spørsmålet om å opprettholde beslaget bringes inn for retten, jf. straffeprosessloven § 208.
Det følger av straffeprosessloven § 203 at politiet kan beslaglegge «ting som antas å ha betydning som bevis». Dessuten må det være «tilstrekkelig grunn» til å foreta beslaget og det må etter «sakens art og forholdene ellers» ikke utgjøre et uforholdsmessig inngrep», jf. § 170 a.
Fornærmede har ikke ønsket å medvirke i politiets etterforskning av saken (dok 05,02) og han har ikke forklart seg for politiet. Politiets foreløpige hypotese er at det er en relasjon mellom fornærmede og gjerningspersonen og at informasjon om gjerningspersonen dermed kan finnes på telefonen. Retten deler politiets vurdering. Retten antar altså at innhold på telefonen vil kunne tjene som bevis i saken.
Det er et inngrep av ikke ubetydelig styrke å bli fratatt en mobiltelefon. De fleste er avhengig av telefonen i dagliglivet, herunder kontakter, korrespondanse, informasjon og BankID. Sett hen til sakens alvorlige karakter, finner retten at hensynet til etterforskning og saksoppklaring må vie tyngre enn fornærmedes ønske om å beholde telefonen sin.
Etter dette har retten kommet til at det er tilstrekkelig grunn til å beslaglegge telefonen og at slikt ikke er uforholdsmessig.
SLUTNING
Politiets beslutning om å opprettholde beslag av Xiaomi mobiltelefon tilhørende A tas il følge.
Ved påtegning av 20. oktober 2022 har Oslo politidistrikt framsatt begjæring om at tingretten i medhold av straffeprosessloven § 197, jf. § 195 tredje ledd, treffer beslutning om ransaking av Xiaomi mobiltelefon tilhørende A.
Mobiltelefonen er beslaglagt av politiet, noe som er opprettholdt av retten, jf. ovenfor. Ransakingsbegjæringen dreier seg om å undersøke telefonens innhold.
Undersøkelse av en beslaglagt mobiltelefon utgjør ransaking av person etter straffeprosessloven § 195, jf. bl.a. lovkommentar på rettsdata.no. Vilkårene for å ransake en fornærmedes telefon er at det foreligger «skjellig grunn til mistanke for en handling som etter loven kan... medføre straff av fengsel i mer enn 6 måneder», samt at det foreligger «særlige omstendigheter» som taler for å foreta slik ransaking.
Dessuten må det være «tilstrekkelig grunn» til å foreta ransakingen og den må etter «sakens art og forholdene ellers» ikke utgjøre et uforholdsmessig inngrep», jf. § 170 a.
Etter rettens syn foreligger det skjellig grunn til mistanke for at fornærmede er påført en kroppsskade. Det vises til politiets anmeldelse og foto av fornærmede på Ullevål sykehus. Kroppsskade etter straffeloven § 273 kan medføre fengsel inntil 6 år.
I Keiseruds m.fl. lovkommentar på juridika.no er det skrevet:
«Dessuten krever tredje ledd som et spesielt vilkår at særlige omstendigheter taler for ransakingen. Noe nærmere spesifisert formål stiller loven altså ikke opp. Generelt må sies at det skal særdeles tungtveiende grunner til for å gjennomføre personlig ransaking av en ikke-mistenkt person. Det kan eksempelvis tenkes at en fornærmet ikke vil vise frem klore- eller bitemerker på kroppen i forbindelse med en sak om voldslovbrudd. En slik besiktigelse vil normalt kunne foretas. Slike undersøkelser vil dessuten formentlig falle innenfor hva vitneplikten omfatter ved rettslig avhør, dersom fremvisningen lett kan skje og ikke kan sies å være av pinlig karakter for vedkommende, jf. Andenæs/Myhrer, Norsk straffeprosess s. 311.»
Slik retten ser det er formålet med kravet om «særlige omstendigheter» i hovedsak å forskåne mer tilfeldige tredjepersoner mot å bli ransaket. For retten fremstår det som en «særlig omstendighet» at vedkommende som skal ransakes konkret kan knyttes til lovbruddet. Retten finner støtte for dette synet i straffeprosessutvalgets NOU 2016:24 s. 613 og kommentar til foreslått § 18-2:
«Det vil i første rekke være aktuelt med slik ransaking når vedkommende oppholder seg på sted som nevnt i første ledd bokstav a til c, og fortrinnsvis i tidsmessig nærhet til den straffbare handling. Innenfor rammene av forholdsmessighetsprinsippet kan imidlertid «konkrete omstendigheter», som for eksempel troverdige tips, tilsi ransaking av tredjepersoner også på andre steder og senere tidspunkter.»
Ransaking av fornærmedes mobiltelefon kan medføre at politiet finner bevis i en alvorlig kroppsskadesak. Ettersom fornærmede ikke vil medvirke i etterforskningen fremstår ransakingen viktig for saksoppklaring.
Etter dette har retten kommet til at det det foreligger «særlige omstendigheter» som taler for å foreta ransaking av fornærmedes telefon.
Videre finner retten at det er tilstrekkelig grunn til å foreta ransakingen og at slikt ikke utgjør et uforholdsmessig inngrep. Det er et inngrep av ikke ubetydelig styrke å få ransaket ens mobiltelefon. Det vil der som regel ligge personlig informasjon som en ikke ønsker at fremmede får tilgang til. Men sett hen til sakens alvorlige karakter, sammenholdt med en ellers smal bevistilgang, finner retten at hensynet til saksoppklaring må vie tyngre enn fornærmedes interesse i å verne om sitt privatliv.
Etter dette tar retten politiets begjæring om ransaking av fornærmedes mobiltelefon til følge.
SLUTNING
Politiets beslutning om å ransake Xiaomi mobiltelefon tilhørende A tas til følge.
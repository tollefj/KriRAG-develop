Retten legger ved bevisvurderingen med hensyn til skyldspørsmålet til grunn at enhver rimelig tvil skal komme tiltalte til gode. Det er påtalemyndigheten som har bevisbyrden. Beviskravet i straffesaker er svært strengt, og gjelder for bevisresultatet som sådan.
Ved vurderingen av skyldspørsmålet har retten delt seg i et flertall og et mindretall.
En samlet rett er ikke i tvil om at tiltalte forsettlig i perioden mai 2018 til 15. august 2020, på ulike steder i Oslo, i anledning av at han var Senior Principal Specialist i Det Norske Veritas (DNV), mottok en utilbørlig fordel i form av mellom kr 40 000-50 000 i kontanter fra B. Pengene var vederlag for informasjon tiltalte fremskaffet gjennom sitt arbeid i DNV, og som han delte med B. Ytelsene tiltalte mottok var i strid med interne etiske retningslinjer, ble holdt skjult for arbeidsgiver og medførte risiko for tap av omdømme og oppdrag for DNV. Dette utgjør forsettlig korrupsjon.
Rettens flertall – rettens leder og meddommer Hansen – er heller ikke i tvil om at tiltalte handlet med forsett om at B var russisk etterretningsoffiser.
Rettens flertall er ikke i tvil om at korrupsjonen er grov, særlig fordi tiltalte handlet med forsett om at det forelå risiko for betydelig skade for DNV av økonomisk art og på omdømmet, fordi handlingen er forøvd ved brudd på den tillit tiltalte var betrodd i DNV, og fordi opplysningene ble delt med en russisk etterretningsoffiser.
Rettens flertall legger avgjørende vekt på lyd- og bildeopptaket av møtet mellom tiltalte og B 15. august 2020, sammenholdt med de tekniske undersøkelsene og forklaringene fra polititjenestepersonene fra PST og sikkerhetssjefen ved DNV om møtevirksomheten, betalingen, de delte dokumentene og risikoen for skade av økonomisk art og på omdømmet for DNV.
Rettens mindretall – meddommer Janzso – er ikke i tvil om at tiltalte objektivt forholdt seg slik flertallet har funnet bevist. Hun mener imidlertid det er rimelig tvil ved om tiltalte handlet forsettlig med tanke på at det var risiko for betydelig skade, og at B var russisk etterretningsoffiser.
Flertallets konklusjon legges til grunn, jf. straffeprosessloven (strpl.) § 35 andre ledd.
Både de objektive og subjektive vilkårene er til stede for å domfelle for overtredelse av strl. § 388, jf. § 387 første ledd bokstav a.
Strl. § 387 første ledd bokstav a lyder slik:
«Med bot eller fengsel inntil 3 år straffes den som
Bestemmelsen viderefører fullt ut strl. 1902 § 276a, uten materielle endringer.
Formuleringen «i anledning av utøvelse av stilling» innebærer at det må være sammenheng mellom fordelen og stillingen, og tilknytningen må ha en viss styrke og være tydelig. Det kreves imidlertid ikke at fordelen ikke ville blitt gitt dersom mottakeren ikke hadde hatt den aktuelle stillingen, og det vil kunne være tilstrekkelig sammenheng også der det i tillegg foreligger en privat relasjon som ikke har med stillingen å gjøre. Sentrale momenter ved tilknytningsvurderingen er bl.a. innholdet i mottakerens stilling, hva slags fordel som ytes, verdien av ytelsen, hvilken grad av sannsynlighet som foreligger for at mottakeren vil treffe en avgjørelse av betydning for den som gir fordelen, og betydningen av en slik avgjørelse for den som gir fordelen, jf. HR-2022-1278-A avsnitt 35, 51 og 53.
Normaltilfellet er at fordelen fremstår som en motytelse for noe den passive bestikker (den som mottar fordelen) skal gjøre eller unnlate i forbindelse med utførelsen av sin stilling, eller at motytelsen er for en handling eller unnlatelse som allerede har funnet sted. Siden bestikkelsen ikke må kunne knyttes til en bestemt handling eller unnlatelse, omfattes også rene tilfeller av smøring, jf. Ot.prp.nr.78 (2002–2003) side 54.
Det kreves ikke at giveren forventer en motytelse. Dersom en ansatt, i strid med de forpliktelser vedkommende har overfor arbeidsgiveren, mottar en gave av en viss størrelse fra en forretningsforbindelse, representerer dette både et tillitsbrudd overfor arbeidsgiver, men arbeidstakeren setter seg også i et avhengighets- eller tilknytningsforhold til forretningsforbindelsen, som lett kan føre til splittet lojalitet. I tillegg kommer det tap av tillit og omdømme i markedet som arbeidsgiver vil bli påført dersom forholdet blir kjent. At en ansatt, i strid med sine forpliktelser overfor arbeidsgiver, mottar en slik gave fra en forretningsforbindelse, innebærer derfor i seg selv at arbeidstakeren handler mot arbeidsgiverens interesser, jf. Rt-2009-524. Saken gjaldt utroskap, men synspunktet vil være det samme for strl. § 387, jf. Matningsdal: Straffeloven. Kommentarutgave (ajour 1. juli 2022), note 2.2.
Formuleringen av tilknytningskravet innebærer at det heller ikke kreves at den passive bestikker opptrer pliktstridig eller urettmessig, og bestemmelsen omfatter derfor også situasjoner der den passive bestikker ikke kunne ha handlet på noen annen måte innenfor rammen av gjeldende lov og regelverk. Da skal det likevel mer til enn ellers for at slike handlinger kan karakteriseres som utilbørlige, jf. Ot.prp. 78 (2002–2003) side 54.
Det man mottar må være en fordel. Normalt har fordelen en økonomisk verdi, men alt den passive bestikkeren ser seg tjent med eller kan dra nytte av, regnes som fordel, jf. Ot.prp. 78 (2002–2003) side 54.
Fordelen må endelig være utilbørlig, som er et krav om et klart klanderverdig forhold. Utilbørlighetsstandarden er ikke fast, men vil variere avhengig av partenes stilling og posisjon og over tid avhengig av de til enhver tid dominerende moral- og etikkoppfatninger i samfunnet. Fordelens økonomiske verdi er det naturlige utgangspunktet for vurderingen, men terskelen kan variere. Relevante momenter vil bl.a. være partenes stilling eller posisjon, forholdet mellom dem og situasjonen der fordelen mottas, jf. Ot.prp.nr.22 (2008–2009) side 470, Ot.prp.nr.78 (2002–2003) side 55 og Rt-2014-786 avsnitt 13. Praksis i offentlig og privat virksomhet vil over tid være avgjørende for hva som kan anses utilbørlig, jf. Rt-2014-786 avsnitt 14. Generelt er normen strengere for offentlige tjenestemenn enn for personer i privat virksomhet, men den strengere normen kan også være aktuell for andre, for eksempel ansatte i ideelle organisasjoner, jf. Ot.prp.nr.78 (2002–2003) side 56. Ved vurderingen er formålet med ytelsen sentralt. Dersom fordelen var ment å påvirke, vil den normalt være utilbørlig. Åpenhet om ytelsen overfor arbeidsgiver har også betydning, særlig i privat virksomhet, jf. Ot.prp.nr.78 (2002–2003) side 55 og Rt-2011-1495 avsnitt 31-34.
Strl. § 388 regulerer grov korrupsjon, der strafferammen er fengsel inntil 10 år. Ved avgjørelsen av om korrupsjonen er grov skal det særlig legges vekt på fire nærmere angitte momenter. De relevante alternativene i saken her er bokstav a og c, det vil si om handlingen
Bestemmelsen viderefører strl. 1902 § 276 b.
Bestemmelsen om grov korrupsjon kommer til anvendelse ved kvalifisert utilbørlig opptreden. Det skal foretas en helhetsvurdering av handlingen, og oppregningen i bokstav a-d er ikke uttømmende. Eksempler på andre stillinger enn offentlige tjenestemenn der det følger særlig tillit med stillingen er advokater eller ledende ansatte i private bedrifter. Grensen for betydelig økonomisk skade skal trekkes som ved betydelig verdi i forhold til andre grove vinningsforbrytelser. Eksempler på annen betydelig skade kan være alvorlig personskade eller miljøskade, jf. Ot.prp.nr.22 (2008–2009) side 470-471.
Den veiledende beløpsgrensen for grovt bedrageri er halvannen ganger grunnbeløpet på handlingstiden, jf. HR-2021-2580-A avsnitt 55. For årene 2018-2020 vil den veiledende beløpsgrensen for grov korrupsjon da være rundt kr 150 000.
Fordelens art og verdi, samt de mulige skadevirkningene, inngår som sentrale momenter ved vurderingen, og for offentlige tjenestemenn om vedkommende har en særlig betrodd stilling eller ikke, jf. Ot.prp.nr.22 (2008–2009) side 58.
Den russiske etterretningsoffiseren B kontaktet tiltalte 22. mars 2018, etter at tiltalte på teknologikonferansen Subsea Valley Conference hadde holdt et innlegg om 3D-printing («Additive Manufacturing»). B sendte få dager senere en e-post til tiltalte, der han hadde noen spørsmål til tiltaltes presentasjon, og spurte om de kunne møtes for å diskutere presentasjonen. Etter et forgjeves forsøk på å møtes etter arbeidstid 16. april 2018, møttes de formentlig første gang 7. mai 2018 etter arbeidstid.
Basert på tiltaltes forklaring, oppføringer i tiltaltes kalender, e-poster, og nedlasting av dokumenter, legger retten til grunn at tiltalte og B møttes 14-15 ganger fra 7. mai 2018 frem til og med 15. august 2020, da tiltalte ble pågrepet under møtet med B på Villa Paradiso Tivoli på Sagene i Oslo. PST har gjennom tekniske undersøkelser dokumentert opplysninger om 13 avholdte møter.
På rundt 8-10 av møtene overleverte tiltalte ulike dokumenter til B, i all hovedsak dokumenter fra DNV. De fleste DNV-dokumentene hadde delingsrestriksjoner.
På rundt 6-8 møter mottok tiltalte kontanter fra B, i form av sedler i en konvolutt. Basert på overleveringen av kr 14 000 på møtet 15. august 2020, observasjonen av overlevering av formentlig pengesedler i en konvolutt på møtet 16. juni 2020 på restaurant Mangiamo i Oslo og tiltaltes forklaring, legger retten til grunn at tiltalte i løpet av de to årene mottok til sammen minst kr 40 000 – 50 000 i kontakter fra B. Det var også B som betalte middagene de spiste sammen, med unntak av 22. august 2018. Alt dette er ubestridt.
Tiltalte anfører imidlertid at han ikke mente å dele sensitiv informasjon fra DNV, og at han ikke handlet med forsett om at han mottok betalingen i anledning sin stilling eller for informasjonen fra DNV. Han anfører også at han heller ikke handlet med forsett om at B var russisk etterretningsoffiser.
Retten er ikke i tvil om at tiltalte i all hovedsak delte informasjon og dokumenter knyttet til hans arbeid ved DNV med B. Dette er basert på tiltaltes egne forklaringer og de tekniske undersøkelsene om dokumenter sendt på e-post, nedlastede dokumenter og dokumenter som har vært på to av de minnepinnene tiltalte brukte til å levere dokumenter til B.
Det er ikke mulig utfra de datatekniske bevisene å slå fast sikkert hvilke dokumenter tiltalte overleverte til B på de mange møtene gjennom i 2018-2020, eller hvor mange dokumenter han til sammen overleverte.
Tiltalte selv er usikker på hvilke og hvor mange dokumenter han faktisk delte med B. Han forklarte at han delte dokumenter på minnepinner, og at det særlig var de to minnepinnene beslaglagt 15. august 2020 på Villa Paradiso Tivoli som ble levert frem og tilbake mellom dem. Ved 8-10 møter ga han minnepinner med dokumenter til B. Dokumentene hentet han fra sin jobb-pc. Han kan også ha delt noen dokumenter på papir.
I retten forklarte tiltalte at han var ganske sikker på at han hadde delt ni spesifikke dokumenter, at han kan ha delt ytterligere tre dokumenter, og at han tenkte å dele ett dokument på neste møte. Av disse dokumentene var det bare hans eget patent som var hans private dokument. Det handlet om solenergi. Alle de andre dokumentene tiltalte mente han hadde eller kan ha delt, knyttet seg til tiltaltes arbeid i DNV. De fleste gjaldt 3D-teknologi og tre dokumenter gjaldt fibertau-teknologi.
Både fibertau-teknologi og teknologi for 3D-printing er teknologiområder med stort kommersielt utnyttelsespotensiale. Investeringene i forskningen på disse områdene har vært meget betydelig. Begge teknologiområdene har i tillegg til sivile og kommersielle anvendelsesområder, også åpenbare militære anvendelsesområder. DNVs arbeid med å utvikle standarder for sertifisering innebærer at DNV har tilgang til mye sensitiv informasjon om involverte virksomheters beskyttelsesnivå og potensielle sårbarheter.
Flere av dokumentene tiltalte delte med B gjaldt et prosjekt tiltalte ledet om utvikling av felles retningslinjer knyttet til 3D-printing (Joint Industry Project (JIP) Guideline «Additively manufactured components for the maritime and oil & gas industries»). DNVs kontrakter om deltakelse i JIP-en inneholdt klausuler om konfidensialitet.
På møtet 15. august 2020 overleverte tiltalte til B en minnepinne (beslag G-1-1) med 11 filer. Dette var konferansemateriell og faglitteratur tiltalte hadde fått tilgang på gjennom sitt arbeid i DNV. DNV hadde betalt kr 50 000 for tiltaltes deltakelse på en konferanse i San Diego i mars 2020, arrangert av The Minerals, Metals & Materials Society (TMS). Som deltaker på konferansen kunne tiltalte laste ned fagbøkene uten ytterligere betaling. Bøkene, på til sammen ca. 7 900 sider, kunne ellers kjøpes fra TMS. Tiltalte overførte filene fra sin jobb-pc til minnepinnen dagen før møtet med B. Litteraturen handlet i hovedsak om materialteknologi.
Minnepinnen tiltalte ga B inneholdt i tillegg syv dokumentfiler som var slettet, men som enkelt, og med lett tilgjengelig programvare, kunne gjenopprettes. Det er usikkert om tiltalte bevisst delte disse dokumentene med B. Også disse syv filene hadde tiltalte tilgang til gjennom sin stilling i DNV. Det ene var et utkast til et DNV-dokument datert 3. oktober 2019, med navnet «Joint Industry Project (JIP) Guideline Additively manufactured components for the maritime and oil & gas industries». De øvrige dokumentene var alle presentasjoner om 3D-teknologi fra konferansen Euro PM 2019.
På møtet 15. august 2020 fikk tiltalte tilbake en minnepinne (beslag C-1-2) fra B. Minnepinnen ble overlevert i en pose der det også lå en konvolutt med pengesedler. Minnepinnen var helt tom for data, og fremsto som formatert. Den aktuelle minnepinnen har vært koblet til tiltaltes datamaskin gjentatte ganger før 15. august 2020, og har ifølge tiltalte vært levert til B flere ganger med dokumenter på. Digitale spor knytter den til tiltaltes møter med B både 21. april 2020 og 11. juli 2020.
21. april 2020 ca. kl. 16.00 avtalte tiltalte og B på e-post å møtes i fem minutter samme ettermiddag kl. 18.30 på en parkeringsplass på et ikke navngitt, forhåndsavtalt sted, for at B skulle overlevere en liten pakke til tiltalte. Minnepinnen C-1-2 var koblet til tiltaltes jobb-pc kl. 16.48-16.52. DNV-dokumentet «ProGRAM JIP Guideline. Qualification of additively manufactured parts for the maritime and oil & gas industries, Report No.: 2020-3025 Rev 0», datert 4. februar 2020, ble kl 16.49 behandlet på minnepinnen. Tiltaltes kalenderen viste en avtale 21. april 2020 kl. 18.00-20.00 med tittel «Spise el 28», og sted «Byen», i samsvar med hvordan tiltalte noterte møter med B. Tiltalte erkjenner å ha møtt B denne dagen, formentlig på Frognerseteren. Han husket ikke om han delte dokumenter eller mottok penger ved denne anledningen, men mente han kunne ha delt en åpen versjon av JIP Guideline som da var ferdig.
16. juni 2020 møttes tiltalte og B på restaurant Mangiamo. PST observerte at B på møtet ga tiltalte en pose, og at tiltalte ga B en pose. Det er sannsynlig at tiltalte da fikk tilbake minnepinnen C-1-2. På vei hjem tok tiltalte en konvolutt med formentlig pengesedler ut av posen han hadde fått fra B. Tiltalte anslo beløpet til kr 4000-6000.
Minnepinnen C-1-2 var på ny koblet til tiltaltes jobb-pc 8. juli 2020 kl. 09.28.34-09.28.58. To dokumenter på tiltaltes jobb-pc ble kl. 09.28 behandlet på minnepinnen. Det ene dokumentet var en åtte siders presentasjon skrevet av tiltalte om 3D-teknologi («Innovative Additive Manufacturing technology June 2020 DNV GL»). Det andre dokumentet var et tre siders utkast til møtereferat med et italiensk firma («Memorandum of understading»).
Ytterligere syv dokumenter ble 9. juli 2020 overført til minnepinne C-1-2. Minnepinnen var koblet til tiltaltes jobb-pc kl. 19.19.26-19.20.27. Kl. 19.19.42 ble tidsstempelet på syv DNV-dokumenter på tiltaltes jobb-pc endret. Ingen andre dokumenter ble behandlet eller endret i samme tidsrom. Det ene dokumentet («Attatchment to Subcontractor agreement to ProGRAM-II JIP») inneholdt ifølge DNV forretningssensitiv informasjon og skulle ikke distribueres til andre enn JIP-partnerne. DNV har vurdert risiko og skadefølge ved deling av dokumentet til medium. Et møtereferat fra styringskomiteen i JIP-en inneholdt ifølge DNV forretningssensitiv informasjon om omfang og budsjettkostnader, og skulle ikke ha blitt delt med andre enn deltakerne i JIP-en. DNV har vurdert risiko og skadefølge ved deling til medium. Tre andre dokument om JIP-en inneholdt ikke sensitiv informasjon, men skulle ikke ha blitt delt med andre enn deltakerne i JIP-en. Retten legger utfra sikkerhetssjefens forklaring til grunn at deling av de aktuelle dokumentene innebar brudd på tiltaltes taushetsplikt hos og lojalitetsplikt overfor DNV, og derfor utgjorde en risiko for DNVs omdømme.
Partene er uenige om hvorvidt tiltalte også har overlevert til B to dokumenter knyttet til en liten teknologibedrift. Det ene dokumentet er en teknologibeskrivelse innen fibertauteknologi virksomheten selv utarbeidet for at DNV skulle gjøre en teknologivurdering av den. Det andre dokumentet er DNVs konfidensielle teknologivurdering («Technology qualification» – TQ) av teknologibeskrivelsen. Begge dokumentene er merket konfidensielt. Det er enighet om at begge dokumentene inneholdt forretningshemmeligheter, og at det er skadelig for både teknologibedriften og DNV dersom tiltalte delte dokumentene.
Ved vurderingen av om tiltalte delte disse dokumentene, tar retten utgangspunkt i at tiltalte 2. juli 2020 videresendte to e-poster fra sin jobb e-post til sin private e-post. Den første e-posten mottok tiltalte i egenskap av DNV-ansatt fra teknologibedriften tre år tidligere, og var vedlagt teknologibeskrivelsen. Den andre e-posten mottok tiltalte samme dag fra en DNV-kollega, som kopiadressat i e-post til en kunde. E-posten hadde tre vedlegg om fiberteknologi. Det fremgår av e-posten at to av vedleggene var «commercial in confidence», mens det tredje var åpent tilgjengelig. På tiltaltes pc ble det kort tid etter søkt på begrepet «commercial in confidence» på google.
5. juli 2020 kl. 09.31 ble de tre vedleggene i kollegaens e-post lastet ned på tiltaltes private pc, og to minutter senere ble teknologibeskrivelsen fra teknologibedriften lastet ned på tiltaltes pc. Om kvelden 9. juli 2020 var minnepinnen C-1-2 tilkoblet tiltaltes private pc, og to av vedleggene fra kollegaens e-post ble åpnet. Datateknisk analyse kan ikke konstatere med sikkerhet at noen av de to sensitive dokumentene ble overført til en minnepinne.
Tiltalte møtte B 11. juli 2020 på Sagene lunsjbar. I kalenderen på tiltaltes telefon var det 11. juli 2020 oppført en avtale «Byen eller 18, kl. 13.00-14.00». Samme dag søkte tiltalte på «Sagene Kirke» og «Sagene lunsjbar» i Apple Maps på telefonen. Tiltalte forklarte at tema på møtet var fibertau og solenergi. Retten legger til grunn at tiltalte overleverte minnepinnen C-1-2 til B på møtet, og derfor fikk den tilbake på neste møte, 15. august 2022.
Tiltalte mente i retten at han ikke hadde delt de to aktuelle dokumentene med B, men han var usikker. Han mente han hadde delt muntlig opplysninger fra DNVs TQ. Begge dokumentene var underlagt delingsbegrensninger fra DNV. Tiltalte mente det var like skadelig å dele begge dokumentene, det ene på grunn av teknologiopplysningene som var forretningshemmeligheter for teknologibedriften, og det andre av etiske grunner for DNV.
I tredje politiavhør, 28. oktober 2020, ble tiltalte foreholdt de tekniske bevisene som kunne tyde på at både teknologibeskrivelsen og DNVs TQ var delt med B. Det ble tatt en pause i avhøret, og tiltalte ble bedt om å tenke gjennom hvilke dokumenter han hadde delt med B. Etter pausen forklarte tiltalte at han var sikker på at han hadde delt begge filene med B, men skulle ønske han ikke hadde delt noen av dem.
I fjerde politiavhør, 24. november 2020, ble tiltalte foreholdt DNVs TQ, og forklarte at det ser ut til at han ved en feil delte bedriftens teknologibeskrivelse i stedet for DNVs TQ, som han hadde ment å dele. Han var i avhøret veldig usikker på om han hadde delt teknologi-beskrivelsen, men mente det var DNVs TQ han hadde delt.
I møtet 15. august 2020 sa B ifølge lydopptaket at han syntes det siste dokumentet han hadde mottatt var veldig interessant, og at han ønsket tilgang til lignende dokumenter om konkrete prosjekter DNV hadde til vurdering. B nevnte teknologibedriftens navn som eksempel. Tiltalte forklarte B at man kalte slike prosjekter for TQ-prosjekter, at de var veldig sjeldne, men at han skulle følge med om tilsvarende prosjekter dukket opp. Tiltalte forklarte også at det ofte var investert store beløp i utviklingen av teknologi de fikk til vurdering av TQ, og at TQ er hemmelig og til den aktuelle virksomhetens interne bruk. Sett i sammenheng er retten ikke i tvil om at tiltalte i møtet 11. juli 2020 overleverte minst ett av de to dokumentene om teknologibedriften til B. Det er vanskelig å forstå at B ellers kunne kjenne til bedriftens navn og vurdere dokumentet som eksempel på konkrete TQ-prosjekter som var spesielt interessante.
DNVs etiske regelverk («Code of Conduct») understreker i punkt 4.10 DNVs beskyttelse av konfidensialitet, og ansatts plikt til å følge regler for datasikkerhet. Ansatte er bundet av sin taushetsplikt og må følge konfidensialitetsforpliktelser. Data og informasjon må alltid behandles på en måte som beskytter interessene til DNV og kundene. Tiltalte gjennnomførte ifølge sikkerhetssjefen i 2017-2018 fem obligatoriske kurs i informasjonssikkerhet, der krav til håndtering av informasjon var tema, herunder refleksjon rundt dilemmaer.
Det er enighet om at tiltalte på flere av møtene mottok kontanter fra B. Retten legger til grunn tiltaltes forklaring om hvilken periode han mottok penger og samlet beløp.
Tiltalte forklarte at han ved 6-8 anledninger mottok penger fra B, og at han til sammen kan ha mottatt kr 40-50 000. Første gang var det en kr 1000-seddel. Beløpene varierte deretter, og kunne være fra kr 2 000 til kr 4 000-6 000. På møtet 16. juni 2020 mottok tiltalte en pose med en konvolutt som ifølge ham selv inneholdt kr 4 000-6 000. På møtet 15. august 2022 mottok tiltalte en pose som inneholdt en konvolutt med kr 14 000 i 500-sedler. Stort sett mottok han sedlene i en konvolutt i en pose. Ved et par anledninger ba B ham kvittere for pengemottaket i Bs blå kalenderbok. Da skrev tiltalte størrelsen på beløpet og et stikkord for hva beløpet gjaldt, f.eks. «norskkurs» eller «solenergi». På møtet 15. august 2020 skrev tiltalte i Bs kalenderbok under datoen 15. august 2020 kr 14 000, og at beløpet gjaldt «solar energy consultation».
Retten er ikke i tvil om at tiltalte objektivt mottok en «utilbørlig fordel i anledning av utøvelsen av» stillingen i DNV, idet pengene ble betalt for deling av DNV-dokumenter, og var ment å påvirke tiltalte til å dele informasjon fra DNV.
Retten viser for det første til at dokumentene og opplysningene tiltalte delte med B i all hovedsak var informasjon tiltalte hadde gjennom sin stilling i DNV. Det er bare spor av at tiltalte delte ett privat dokument om solenergipatentet, mens samtlige andre dokumenter det er spor av var dokumenter tiltalte hadde tilgang til gjennom sin stilling.
DNVs etiske regelverk («Code of Conduct») har i punkt 4.4 og 4.5 nulltoleranse for korrupsjon, og det er under ingen omstendigheter tillatt å motta pengegaver. Sikkerhetssjefen i DNV bekreftet dette i retten. Tiltalte var godt kjent med det etiske regelverket, og hadde gjennomført et opplæringsprogram i antikorrupsjon og «Personal Code of Conduct».
Retten viser videre til at tiltalte holdt skjult for sin arbeidsgiver at han i to år hadde jevnlige møter med B der han utleverte dokumenter og informasjon fra DNV, og mottok penger fra B.
Tiltalte forklarte i retten at han ikke forsto at det var noen sammenheng mellom pengene han mottok og informasjonen han delte fra DNV. Han tekte i stedet at han mottok pengene på grunn av samtaler om solenergi og for hjelp med norskopplæring.
Retten fester ikke lit til denne forklaringen. Retten er utfra den nære sammenhengen mellom betalingene og dokumentene tiltalte delte overbevist om at tiltalte i det minste holdt det for mest sannsynlig at han mottok betalingen fordi han delte DNV-relaterte opplysninger. Dette støttes også av at tiltalte ble enig med B om å holde kontakten mellom dem hemmelig. Tiltalte nevnte ikke for noen hos DNV at han hadde kontakt med B. Dersom tiltalte virkelig mente B ville kunne bli en interessant forretningsforbindelse for DNV eller DNVs kunder, hadde tiltalte all grunn til å fortelle sin arbeidsgiver dette. Som sikkerhetssjefen forklarte, må DNV alltid vurdere konkret hvem man skal ha forretningsforbindelse med.
Dette forsterkes ytterligere av at tiltalte heller ikke fortalte sin kone om møtene med B og pengene han mottok. Hvis han fikk penger for å dele informasjon om sitt private interesseområde solenergi eller for å hjelpe B med norskopplæring, hadde tiltalte ingen grunn til å holde dette skjult for konen. Ettersom møtene med B skjedde på kveldstid og i helger, hadde han desto større grunn til å fortelle sin kone hvem han møtte.
Retten viser også til at tiltalte i politiavhør forklarte at pengegavene var det vanskeligste ved forholdet til B. Dersom betalingen bare var for samtaler om solenergi og norskopplæring, var det liten grunn til at dette skulle være vanskelig. Tiltalte forklarte at han til å begynne med forsøkte å nekte å ta imot penger fra B, men sluttet med det.
Retten mener også at møtet 15. august 2020 viser et innarbeidet mønster der overlevering av penger og minnepinne med dokumenter skjedde tidlig i møtet, uten at noen av delene ble etterspurt eller problematisert, og uten noen protest fra tiltalte. Overleveringen fremsto som en selvfølgelig og underforstått gjensidig handling som var innarbeidet mellom dem.
Retten er ikke i tvil om at B i tiltaleperioden i sin kontakt med tiltalte arbeidet som russisk etterretningsoffiser i Norge. B ankom Norge 7. september 2017 og var akkreditert som diplomat ved Russlands handelsrepresentasjon i Norge. Han hadde derved diplomatisk immunitet, men hans kontakt med tiltalte var ikke som diplomat. Pob C forklarte at russiske etterretningsoffiserer regelmessig driver etterretning under dekke av å være diplomater ved Russlands ambassade, konsulatet og Russlands handelsrepresentasjon.
På bakgrunn av forklaringen fra pob C konstaterer retten innledningsvis at DNV – naturlig nok – i flere år har vært et attraktivt mål for russisk etterretning, og at det derfor er naturlig for russisk etterretningstjeneste å forsøke å kontakte ansatte i DNV. Retten legger til grunn tiltaltes forklaring om at B innledningsvis fortalte tiltalte at han arbeidet som selvstendig konsulent i Norge. Dette var i så fall en dekkidentitet, og skiller seg fra diplomaters oppførsel. E-postene han sendte hadde ingen form for opplysning om tilknytning til hans diplomatiske virksomhet, og heller ikke til noe konsulentfirma.
B brukte ikke telefon i kontakt med tiltalte, noe som særlig var påfallende når tiltalte møtte opp et annet sted enn B, og de derfor ikke fikk gjennomført et avtalt møte.
B betalte i flere møter tiltalte med kontanter for opplysninger og dokumenter han mottok. Diplomater gjør ikke det til en DNV-ansatt.
Praksisen med å forhåndsavtale møter og praksisen med å forhåndsavtale også reservedatoer, er en kjent teknikk for etterretningsagenter for å unngå digitale spor. B og tiltalte praktiserte dette i alle fall fra mars 2020. Likeledes fremstår det som utenkelig for en selvstendig næringsdrivende konsulent å ha fast reserveavtale om å møtes på plassen utenfor Sagene kirke den første lørdagen hver måned, slik tiltalte og B avtalte i møtet på Villa Paradiso Tivoli 15. august 2020.
B brukte kontraspaningsteknikker på vei til møtene med tiltalte. Diplomater og konsulenter har ikke behov for slike teknikker på vei til møter med en DNV-ansatt.
B og tiltalte avtalte også en dekkhistorie om hvordan de hadde møttes. Diplomater og konsulenter har ikke behov for slike dekkhistorier om en DNV-ansatt.
Spørsmålet er om tiltalte handlet med forsett om at B tilhørte russisk etterretning. Retten har her delt seg i et flertall og et mindretall.
Rettens flertall – rettens leder og meddommer Hansen – er ikke i tvil om at tiltalte underveis i kontakten – og forut for pågripelsen – i det minste holdt det som mest sannsynlig at B var russisk etterretningsoffiser. Flertallet tar utgangspunkt i at B på flere helt sentrale områder opptrådte på en måte som markert skiller seg fra en konsulent.
For flertallet er det for det første utenkelig at en selvstendig næringsdrivende konsulent i Norge i 2018-2020 ikke er tilgjengelig på telefon, og ikke deler telefonnummeret med sine forretningsforbindelser man opprettholder jevnlig kontakt med og treffer fysisk gjennom to år. B ga tiltalte et svensk telefonnummer, som tiltalte noen få ganger i 2018 og 2019 sendte tekstmeldinger til. Men nummeret synes ikke å ha vært i bruk, og ingen av meldingene er besvart ved tekstmeldinger eller på e-post. Tiltalte fikk i e-post 21. mai 2019 opplyst at telefonen ikke virket, men fikk aldri opplyst at telefonen virket igjen, eller noe nytt telefonnummer. Retten peker særlig på at tiltalte og B ved minst to anledninger ikke klarte å gjennomføre avtalte møter, fordi de møtte på forskjellige steder eller til ulike tidspunkt. Det er uforståelig at partene da ikke forsøkte å ringe hverandre for å oppnå kontakt.
Det fremstår videre veldig lite sannsynlig at en selvstendig næringsdrivende konsulent, som har drevet konsulentvirksomhet i ulike land i flere år, ikke opplyser om navn på eget konsulentselskap i møte med en forretningsforbindelse man opprettholder jevnlig kontakt med og treffer gjennom to år. Tiltalte spurte flere ganger om navn på konsulentselskapet, men fikk aldri noe svar. E-postene inneholdt heller ikke firmanavn eller kontaktinformasjon, ikke en gang telefonnummer.
Det fremstår også som veldig lite sannsynlig at en selvstendig næringsdrivende konsulent, som har drevet konsulentvirksomhet i ulike land i flere år, ikke har etterlatt seg digitale spor som dukker opp ved søk på google, Linkedin eller facebook. B fortalte at han var involvert i prosjekter av stor økonomisk betydning og hadde ressurssterke klienter. Tiltalte fikk ingen treff på sine søk innledningsvis i kontakten.
Det er for flertallet også uforståelig at det skulle være behov for å avtale en dekkhistorie om hvordan de to møttes. Tiltaltes forklaring om at B ønsket en dekkhistorie fordi han kanskje skammet seg over å arbeide i olje- og gassbransjen, er ikke troverdig.
Måten B og tiltalte avtalte møter er ikke vanlig for konsulenter eller DNV-ansatte. Det er spesielt å avtale møtedato og reservedato samtidig. Det er også spesielt å avtale alle forretningsmøter etter arbeidstid og i helger, slik de i hovedsak gjorde.
Tiltalte må også ha forstått at en konsulent ikke betaler en DNV-ansatt for informasjon og dokumenter han mottar i møter, og i alle fall ikke med kontanter.
På denne bakgrunn, må tiltalte nødvendigvis ha forstått at B ikke arbeidet som selvstendig næringsdrivende konsulent. Når han forsto dette, må han også ha forstått at B var en russer som utga seg for å være noe annet enn det han egentlig var. Tiltalte må da etter hvert ha forstått at B tilhørte russisk etterretningstjeneste. Særlig gjelder dette siden det for B var et poeng å holde kontakten deres skjult for andre, og sågar avtale en dekkhistorie om hvordan de hadde blitt kjent. Også betalingen med kontanter levert i en konvolutt ga tiltalte all grunn til å tenke på etterretningsvirksomhet.
I tillegg kommer at B ifølge tiltalte var særlig interessert i ny teknologi, og de to snakket om de avanserte teknologiområdene 3D-printing og fibertau, som tiltalte arbeidet med. Rettens flertall er ikke i tvil om at tiltalte forsto at den avanserte teknologien knyttet til såvel 3D-printing som fiberatu, hadde et potensiale med stor økonomisk verdi for næringslivet, og med ulike anvendelsesområder. Tiltalte er en intelligent mann, med doktorgrad fra [utdanningssted1] innen materialteknologi. Han må ha forstått at avanserte teknologiområder er mål for utenlandsk etterretning. Dette gjelder desto mer fordi han arbeidet i et sikkerhetsbevisst selskap som DNV, der en helt sentral side ved forretningsvirksomheten er å bevare taushet om informasjon kundene deler. Selskapet har derfor strenge regler for informasjonshåndtering for å ivareta sin integritet og tillit.
Ansettelseskontrakten fra 2012 har tydelig regulering av konfidensialitet for å beskytte informasjon man får tilgang til når man arbeider i DNV. Ved ansettelsen ble det etiske regelverket «Code of Conduct» diskutert med tiltalte konkret, fordi han hadde eierandel i virksomhet han tidligere hadde arbeidet for. I 2015 gjennomførte tiltalte opplæringsprogrammet antikorrupsjon og «Personal Code of Conduct». I tidsrommet november 2017 til mai 2018 gjennomførte tiltalte fem obligatoriske kurs i informasjonssikkerhet, som bl.a. tok opp kravene til håndtering av informasjon og dilemmaer.
Flertallet legger videre vekt på at tiltalte selv bidro til hemmeligholdet av kontakten. Han fortalte ingen i DNV om kontakten med russeren som hevdet å være konsulent, og som sa han kunne formidle kontakt med russiske investorer og selskaper. Dette er opplysninger som åpenbart var svært relevant og interessant for DNV å bli kjent med, for selv å kunne vurdere om dette var en aktuell forretningsforbindelse, og hvordan kontakten best kunne tjene DNVs interesser og behov. Tiltaltes skjuling av kontakten med B overfor DNV taler sterkt for at tiltalte forsto at kontakten var høyst irregulær. Desto tydeligere er dette fordi tiltalte heller ikke overfor sin kone fortalte noe om B. Han fortalte ikke at han hadde jevnlige møter med B, og når han møtte B fortalte han ikke konen hvem han møtte, selv om møtene var om kvelden og i helger.
Utviklingen i hvordan tiltalte i sin kalender førte opp avtaler med B viser også at stadig mindre informasjon som kunne identifisere B og møtested ble notert. Det fremstår svært påfallende at tiltalte noterte «Byen» både som tittel på møtet og som møtested. Det samme gjelder oppføringen av reservedatoene. Flertallet tror ikke på tiltaltes forklaring om at han gjorde dette for å trene hukommelsen sin. Flertallet har notert seg at tiltalte etterlot digitale spor, blant annet ved å sende e-poster, lagre Bs telefonnummer på sin telefon under fullt navn, og ved at noen kalenderoppføringer inneholdt mer informasjon. Dette endrer likevel ikke flertallets konklusjon.
Flertallet peker også på måten tiltalte overleverte dokumenter til B på. Han hentet dem fra DNV og kopierte dem over på minnepinner, som ble levert frem og tilbake ved en rekke anledninger. De mest sensitive dokumentene sendte han fra sin e-post i DNV til sin private e-post, før han delte.
Rettens mindretall – meddommer Janzso – er ikke overbevist om at tiltalte handlet med forsett om at B tilhørte russisk etterretning. Hun legger vekt på at han over tid har blitt bearbeidet av en profesjonell etterretningsoffiser.
Retten er ikke i tvil om at korrupsjonen objektivt er grov, og rettens flertall – rettens leder og meddommer Hansen – er som nevnt over ikke i tvil om at tiltalte handlet med forsett om det. Retten legger særlig vekt på at det forelå risiko for betydelig skade av økonomisk eller annen art. Basert på forklaringen fra sikkerhetssjefen i DNV, legger retten til grunn at korrupsjonen også faktisk har påført DNV betydelig økonomisk skade. For det første har flere DNV-ansatte gjennom to år arbeidet mye med oppfølgningen av saken og skadebegrensning, og DNV har engasjert ekstern advokat. Videre har DNV brukt mye ressurser på å gjennomføre omfattende datatekniske undersøkelser av om tiltaltes irregulære virksomhet kan ha kompromittert selskapets datasystemer. DNV må også i flere år informere om denne saken ved anbud, og risikerer derfor å tape kontrakter. Endelig har saken og medieeksponeringen skadet DNVs omdømme. DNV lever i stor grad av tillit til at de behandler sensitiv informasjon på en konfidensiell og trygg måte, og deling av informasjon som har restriksjoner, er derfor særlig skadelig for omdømmet. Flere av dokumentene tiltalte delte innebar risiko og skadefølge, men omfanget av delte dokumenter er usikkert. Mest skadelig for både DNV og en kunde er trolig dokumentet med en teknologibedrifts forretningshemmeligheter.
Videre legger retten vekt på at ansatte i DNV utfra virksomhetens art har en særlig forpliktelse til å ivareta informasjonssikkerhet og konfidensialitet, og at tillitsbruddet er svært alvorlig. Strl. § 388 bokstav a nevner som moment om korrupsjonen er forøvd av en offentlig tjenestemann eller noen annen ved brudd på den særlige tillit som følger med hans stilling. Tiltalte var ikke offentlig tjenestemann, advokat eller hadde ledende stilling i DNV i den forstand forarbeidene her trolig sikter til. Retten er heller ikke kjent med rettspraksis som tilsier at tiltalte omfattes av dette alternativet. Selv om tiltalte ikke oppfyller vilkåret i alternativ a, legger retten likevel vekt på den spesielle betydningen av informasjonssikkerhet og tillit for ansatte på tiltaltes nivå i DNV.
Endelig legger retten vekt på at den aktive bestikker var en russisk etterretningsoffiser. Den risikoen det innebærer at B var etterretningsoffiser for en fremmed stat Norge ikke har sikkerhetssamarbeid med, er svært alvorlig. Tiltalte satte på denne måten både seg selv og DNV i en svært sårbar situasjon, der risikoen for press til å utlevere vesentlig mer sensitiv informasjon om et stort antall kunder, prosjekter og installasjoner står sentralt. Dette momentet må nødvendigvis tillegges betydelig vekt ved vurderingen.
Tiltalte er 53 år gammel, gift og har forsørgeransvar for et barn på ti år. Han var senioringeniør (Senior Principal Specialist), med doktorgrad i materialvitenskap fra [utdanningssted1] og «Master of Business» fra [utdanningssted2], men er nå uten arbeid. Han oppgir en brutto månedsinntekt på ca. kr 30 000 i arbeidsavklaringspenger. Han har brutto formue på ca. kr 3-4 millioner og gjeld på ca. kr 800-900 000. Han er ikke tidligere straffet.
Det skal utmåles straff for grov korrupsjon.
Påtalemyndigheten har foreslått at straffen settes til fengsel i ett år og fire måneder.
Ved utmålingen av straff tar retten utgangspunkt i forholdets grovhet og tiltaltes grad av skyld. Strafferammen for overtredelse av strl. § 388, jf. § 387 første ledd bokstav a er fengsel inntil ti år.
Korrupsjon som kriminalitetsform har svært alvorlige negative samfunnsmessige konsekvenser på en rekke områder, og sterke allmennpreventive hensyn gjør seg derfor gjeldende ved utmålingen av straff. Korrupsjon kan utgjøre en trussel mot bl.a. rettsstaten, demokratiet, menneskerettighetene og sosial rettferdighet, jf. Ot.prp.nr.22 (2008–2009) side 343-344.
I offentlig forvaltning er saklighetskravet sentralt, og myndighetsutøvelse skal bygge på integritet og frihet fra utenforliggende påvirkning. Korrupsjon i offentlig forvaltning svekker borgernes tillit til myndighetenes upartiskhet og integritet. En slik tillit er en forutsetning for et stabilt demokrati, jf. Ot.prp.nr.78 (2002–2003) side 28.
Korrupsjon gjør også annen kriminalitet mulig, fordi den som har mottatt en bestikkelse er utsatt for press under trussel om at bestikkelsen vil bli gjort kjent. Slik utpressing kan gi skadevirkninger langt utover de som direkte ville følge av bestikkelsen, jf. Rt-2001-227. Den betydelige risikoen for skade korrupsjon åpner for er sentralt ved korrupsjon både i offentlig forvaltning og i private forhold.
Korrupsjon rokker ved den grunnleggende tilliten til redelighet samfunnet er avhengig av for å fungere, både i offentlig forvaltning, i næringslivet og i andre private forhold.
Korrupsjon i private forhold kan også virke konkurransevridende, og derved illojalt overfor både andre næringsdrivende, forbrukere, og eventuelt arbeidsgiver.
Skadevirkningen for den fornærmede ved korrupsjon kan bli langt mer omfattende enn ved utroskap og være uavhengig av de beløp den skyldige mottar i bestikkelser. Skadeomfanget, herunder tap av goodwill og tillit for fornærmede, medfører at straffen må bli strengere enn for et underslag av om lag samme størrelse som selve bestikkelsen. Økonomisk tap for fornærmede vil være et straffskjerpende moment, jf. Rt-1996-1111.
Karakteristisk for korrupsjon er at den foregår svært fordekt, ofte med utvisning av stor oppfinnsomhet når det gjelder å skjule hva som foregår. Oppdagelsesrisikoen vil derfor generelt være liten. For arbeidsgivere er det vanskelig å ta forholdsregler mot at ansatte tar imot bestikkelser. Følgene for arbeidsgiver vil kunne være direkte økonomisk tap, men også tap av tillit markedet dersom korrupsjonen avdekkes, eller det oppstår mistanke om slike forhold, jf. Rt-2001-227.
De alvorlige samfunnsmessige skadevirkningene skiller korrupsjon fra de andre formuesforbrytelsene, og korrupsjon kan derfor fremstå som mer straffverdig, jf. Rt-2008-1473 avsnitt 34 og Ot.prp.nr.78 (2002–2003) side 45.
På grunn av de tungtveiende offentlige hensynene vil størrelsen på den økonomiske fordelen ikke uten videre være avgjørende, men beløpet vil telle med ved totalvurderingen, jf. Rt-2010-1624 avsnitt 24.
Ved straffutmålingen skal det som utgangspunkt ikke skilles mellom passiv og aktiv korrupsjon, jf. HR-2016-1834-A avsnitt 31.
Det er ikke fastlagt et generelt straffenivå for korrupsjon, jf. Ot.prp.nr.22 (2008–2009) side 344, Rt-2011-477 avsnitt 23 og HR-2016-560-U avsnitt 25. Straffen må fastsettes utfra en konkret vurdering av alvoret i den enkelte sak. Ved vurderingen er det naturlig å legge vekt på de samme momentene som har betydning for om overtredelsen er grov, jf. Rt-2010-1624 avsnitt 21.
Straffenivået ved korrupsjon i det offentlige ligger som utgangspunkt høyere enn ved korrupsjon i det private næringsliv, jf. Rt-2010-1624 avsnitt 22-23. Dette strengere nivået gjelder også for ledere i offentlige eide foretak, jf. HR-2016-1834-A avsnitt 34-35.
Ved den konkrete straffutmålingen for tiltalte tar retten utgangspunkt i de sterke allmennpreventive hensynene som gjør seg gjeldende ved grov korrupsjon. Saken dreier seg ikke om offentlig tjenestemann, og hensynet til tillit til forvaltningen og demokratihensyn er derfor ikke treffende. Samtidig utfører DNV en rekke svært viktige funksjoner av stor samfunnsmessig betydning – også for offentlige myndigheter – og forvalter betydelige mengder til dels svært sensitiv informasjon om et stort antall private og offentlige virksomheter. Dette setter DNV i en særstilling sammenlignet med annen ordinær næringsvirksomhet.
De sentrale funksjonene og den store risikoen ved lekkasje av sensitiv informasjon tiltalte utsatte DNV, norske myndigheter, det norske samfunnet og private kunder for, tilsier at straffenivået legges nært det som gjelder ved korrupsjon i offentlig virksomhet.
Videre må det legges betydelig vekt på at den aktive bestikker var en russisk etterretningsoffiser, med den helt særegne risiko det innebar for at utbetalingene og den løpende delingen av informasjon og dokumenter kunne brukes som fremtidig press om å forsøke å få utlevert vesentlig mer sensitiv informasjon. Skadepotensialet var derfor spesielt stort.
I tillegg til den manifesterte økonomiske skaden for DNV, må det også legges betydelig vekt på risikoen for økonomisk skade og tap av omdømme for DNV, som går langt utover den veiledende beløpsgrensen for betydelig skade.
Retten legger også vekt på at tiltaltes alvorlige illojalitet mot DNV varte i to år, der han gjennomførte rundt 14-15 møter med B og ved 8-10 anledninger delte DNV-dokumenter med ham og ved 6-8 anledninger mottok penger. Forsettet om grov korrupsjon var derfor langvarig, med mange illojale handlinger gjennom hele perioden.
Den lave oppdagelsesrisikoen, og arbeidsgivers begrensede muligheter til å ta effektive forholdsregler mot korrupsjon, tilsier av allmennpreventive grunner markert straff.
Beløpet på kr 40 – 50 000 ligger langt under den veiledende beløpsgrensen for betydelig økonomisk fordel, men dette får som nevnt begrenset betydning ved utmålingen.
Det er forholdsvis få avgjørelser fra Høyesterett om straffenivået for grov korrupsjon, og ingen som gir direkte veiledning om straffenivået i saken her.
Ved økonomisk kriminalitet tar straffutmålingen tradisjonelt utgangspunkt i den økonomiske verdien involvert. Både ytelsen tiltalte mottok og skaden handlingen innebar risiko for, er da relevant.
Fra rettspraksis om grov korrupsjon med sammenlignbare ytelser i offentlig sektor, vises til Rt-2011-1495. En politibetjent/namsmannsfullmektig skaffet seg gjennom stillingen en utilbørlig fordel ved å motta kr 55 000 fra en privatperson for sitt arbeid med en namssak privatpersonen hadde fremmet. Domfelte brukte sin posisjon som tjenestemann overfor offentlige myndighet, Stortinget og pressen for å forsøke å påvirke utfallet av saken, samtidig som han på fritiden arbeidet med saken for privatpersonen mot betaling. Virksomheten var ikke lovlig bierverv, og han unnlot å informere sine overordnede om kompensasjonen. Høyesterett uttalte at vederlagets størrelse får mindre betydning når korrupsjon begås av en offentlig tjenestemann. Det ble lagt vekt på at domfelte i funksjonen som namsmann er en del av rettsapparatet, der det stilles helt særlige krav til nøytralitet, som er nødvendig for at befolkningen skal kunne ha tillit til rettssystemet. Straffen ble satt til fengsel i åtte måneder, fradømmelsen av stillingen som polititjenestemann og tap av retten til for fremtiden å inneha stilling i politiet.
Rt-2011-477 gjaldt en politiførstebetjent som ved minst åtte anledninger uberettiget hentet ut en soningsfange fra fengsel, og medvirket til at en kollega uberettiget hentet ut soningsfangen ytterligere én gang. Domfelte mottok kr 50 000 for dette, og kollegaen kr 25 000. Høyesterett la stor vekt på at polititjenestemenn står i en særstilling, og at det er nødvendig at de nyter alminnelig tillit i samfunnet. Korrupsjon av polititjenestemenn undergraver tilliten til rettsapparatet, og truer viktige prinsipper samfunnet bygger på. Slik korrupsjon kan ramme tilliten til rettsstaten. Det ble også lagt vekt på at han undergravet soningen av den straffen soningsfangen var idømt. Beløpets beskjedne størrelse var ikke formildende. Straffen ble satt til fengsel ett år og seks måneder, fradømmelsen av stillingen som polititjenestemann og tap av retten til for fremtiden å inneha stilling i politiet.
Retten bemerker at den samlede straffen i begge disse to sakene inkluderte fradømmelsen av stillingen og tap av retten til å ha stilling i politiet. Straffverdigheten er derfor større enn hva fengselsstraffen alene gir uttrykk for.
Rt-2010-1624 gjaldt en saksbehandler i plan- og bygningsetaten. Han behandlet gjennom flere år en rekke byggesaker fra to brødre, og krevde i 2003 ca. kr 150 000 fra dem for undersøkelser han gjorde om eiendommer de vurderte å kjøpe. De gjorde opp via rabatter knyttet til et bilkjøp. Saksbehandleren krevde også i perioden 2004-2006 til sammen kr 12 000 fra en arkitekt for hjelp med byggesaker. Høyesterett la stor vekt på at korrupsjonen ble begått av en offentlig tjenestemann, men la også vekt på beløpets størrelse. Videre ble det lagt vekt på risikoen for skade ved at betalingen gjorde saksbehandleren sårbar for press i senere saker, og at forholdet var egnet til å ødelegge folks tillit til forvaltningens upartiskhet og integritet. Det ble også lagt vekt på at korrupsjonsforsettet varte i to år. Straffens utgangspunkt for saksbehandleren var fengsel i omtrent ett år og tre måneder. For de to brødrene som betalte minst kr 100 000, ble det lagt vekt på at korrupsjonen var langt mer situasjonsbetinget og tilfeldig, og at forsettet ikke strakk seg over tid. For dem var straffens utgangspunkt fengsel i rundt åtte måneder.
I HR-2016-1835-A hadde vedlikeholdslederen i det kommunalt eide busselskapet Unibuss, etter ordre fra sin sjef, ved å delta i en befaring og attestere uberettigede fakturaer, medvirket til at selskapet urettmessig ble belastet for arbeider for kr 575 000 som dets administrerende direktør hadde fått utført på sin privatbolig. Handlingen medførte fare for tilsvarende tap for Unibuss, som i tillegg risikerte ytterligere tap, typisk feiltildeling av oppdrag til byggefirmaet involvert og tap av omdømme og forretningsmuligheter. Sterke allmennpreventive grunner tilsa at medvirkning til så vidt betydelige bestikkelser, med risiko for slike virkninger, ble straffet strengt. Vedlikeholdslederens rolle i korrupsjonen var relativt beskjeden, hans forsett mindre sterkt enn de øvrige involvertes, og han fikk ingen direkte økonomisk fordel. Straffens utgangspunkt ble satt til fengsel i noe over ett år.
Risikoen for økonomisk tap og tap av omdømme for forretningsmuligheter har en viss overføringsverdi til vår sak. Forholdet var imidlertid kortvarig, og domfelte i saken hadde en vesentlig mindre aktiv rolle enn i vår sak. Samlet skadepotensial var også vesentlig mindre.
For grov korrupsjon utenfor offentlig sektor, vises til HR-2017-1663-A om kampfiksing. Hovedmannen avtalte med to fotballspillere at de mot en godtgjørelse på kr 100 000 hver skulle søke å medvirke til tap for sine klubber i to kamper i samme serierunde. Hovedmannen oppnådde netto gevinst på kr 260 000 ved å spille på de resultatene han søkte å oppnå ved avtalen med spillerne. Høyesterett la større vekt på handlingens karakter enn størrelsen på gevinsten. Det ble lagt vesentlig vekt på at manipulasjonen med resultatene også rammet tredjeparter. Hovedmannens handlinger var godt forberedt og med et profesjonelt preg. Spillerne hadde brutt det grunnleggende tillitsforholdet mellom klubb og spiller. Det ble lagt vekt på at oppdagelsesrisikoen var så liten at straffen måtte være betydelig for å ha noen allmennpreventiv virkning av betydning. Straffen for hovedmannen ble satt til fengsel i to år, og for spillerne ti måneder.
LB-2022-16537 gjaldt en skiftleder ved Rema 1000s distribusjonssentral med ansvar for rekruttering av vikarer. Han krevde og mottok betaling fra flere personer for å ansette dem, og deretter en andel av deres lønn for å fortsette å innkalle dem. Samlet mottok han ca kr 55 000. Korrupsjonen ble ansett som grov, særlig fordi den innebar utnyttelse av utenlandske personer uten særlig kjennskap til norsk arbeidsliv og språk. Medvirkeren hadde rekruttert aktuelle søkere og innkrevd kontant betaling som ble levert til hovedmannen. Straffens utgangspunkt for hovedmannen var fengsel i ti måneder, og for medvirkeren fengsel i seks måneder.
Retten bemerker at skadepotensialet i vår sak er i særklasse vesentlig større og varigheten vesentlig lengre.
Etter en samlet vurdering er retten enig med aktor i at straffens utgangspunkt bør være fengsel i opp mot ett år og ni måneder. Retten legger avgjørende vekt på skadepotensialet ved den meget sensitive informasjonen DNV forvalter og det helt ekstraordinære alvoret ved at korrupsjonen skjedde til fordel for russisk etterretning.
I formildende retning legger retten for det første vekt på at tiltalte i stor grad har samarbeidet med politiet og gitt politiet viktig informasjon under etterforskningen. Særlig det samlede beløpet tiltalte har mottatt, bygger på tiltaltes forklaring. Tiltalte har ikke gitt en uforbeholden tilståelse, men det skal legges vekt på hans samarbeid.
Videre legger retten vekt på saksbehandlingstiden, som samlet sett har blitt for lang. Saksbehandlingstiden kan bare i begrenset grad tillegges vekt i korrupsjonssaker, når det ikke har vært noe å utsette på fremdriften i saken. Korrupsjon er vanskelig å avdekke, jf. Rt-2010-1624 avsnitt 30. Retten tar ved sin vurdering utgangspunkt i at siktelsen ved pågripelsen gjaldt overtredelse av strl. § 124 (grov avsløring av statshemmeligheter), som har en strafferamme på fengsel i 15 år. Det var nødvendig med en grundig etterforskning for å undersøke om tiltalte hadde avslørt hemmelige opplysninger som kunne skade grunnleggende nasjonale interesser. En slik etterforskning måtte nødvendigvis ta noe tid. Siktede satt i varetekt fra pågripelsen 15. august 2020 til 7. desember 2020. Han var ved løslatelsen forespeilet at etterforskningen kunne forventes avsluttet våren 2021. I perioden februar-august 2021 ble de fleste etterforskerne på saken i et halvt år overført til en annen sak, noe som forsinket fremdriften. Det tok deretter lengre tid enn planlagt å ferdigstille etterforskningen. Tiltalen er datert 16. juni 2022. Det foreligger ikke ren liggetid med fullstendig inaktivitet, men en forsinkelse på rundt ett år.
Saken har naturlig nok vært en betydelig personlig belastning for domfelte og hans familie, og belastningen har som følge av saksbehandlingstiden vart lengre enn det som var nødvendig. Som utgangspunkt skal ikke påregnelige personlige belastninger for domfelte og hans familie tillegges vekt ved domfellelse for korrupsjon, jf. Rt-2010-1624. Tiltalte har imidlertid fått psykiske og psykosomatiske helseproblemer på grunn av saken og den langvarige etterforskningen. En psykologerklæring 20. desember 2021 beskriver posttraumatiske opplevelser og vonde opplevelser som preger hans tanker og atferd, men ikke en aktiv PTSD. [behandlingssted]s utredning konkluderte i oktober 2022 ikke med PTSD, men at tiltalte har en vedvarende depressiv reaksjon, som fremsto situasjonsbetinget i lys av en langvarig etterforskning og rettsprosess. Retten legger noe vekt på dette.
Retten legger til grunn at soning i fengsel vil berøre tiltaltes datter på 10 år ved at faren under soningen ikke kan bo sammen med familien. Barnets beste skal være et grunnleggende hensyn ved avgjørelser som berører barn, jf. Grunnloven § 104 andre ledd. Retten tar utgangspunkt i at det vil være best for datteren at faren ikke må sone i fengsel, men mener utfra sakens alvor at det likevel er nødvendig med ubetinget fengselsstraff. Det er utfra sakens alvor heller ikke rom for å legge avgjørende vekt på hensynet til datteren ved utmålingen.
De formildende forholdene tilsier en reduksjon i straffen. Etter en konkret helhetsvurdering bør reduksjonen utgjøre opp mot fem måneder.
Retten har etter en samlet vurdering kommet til at straffen passende kan settes til fengsel i ett år og fire måneder, og at det ikke er grunnlag for å gjøre noen del av den betinget.
Tiltalte har vært berøvet frihet i anledning saken, og skal ha fradrag for dette i straffen, jf. strl. § 83. Han ble pågrepet 15. august 2020 ca. kl. 13.15 og varetektsfengslet ved Oslo tingretts kjennelse 17. august 2020 frem til løslatelsen 7. desember 2020. Han satt i fullstendig isolasjon deler av tiden. Det er enighet om at samlet varetektsfradrag skal være 124 dager.
Påtalemyndigheten har påstått inndragning av utbytte med kr 50 000, jf. strl. § 67.
Inndragning er betinget av at utbytte faktisk er oppnådd og kravet kan ikke overskride den reelle berikelsen, jf. bl.a. Rt-1995-542 og Rt-2005-779. Det må følgelig bevises utover rimelig tvil at tiltalte faktisk har oppnådd utbytte ved sine handlinger, jf. Ot.prp.nr.90 (2003–2004) punkt 30.1 på side 461 (spesialmotivene til strl. § 67).
Dersom det først bevises at utbytte faktisk er mottatt, men størrelsen av utbyttet ikke kan godtgjøres, fastsettes beløpet skjønnsmessig, det vil si til det som er mest sannsynlig, jf. strl. § 67 andre ledd siste setning og Ot.prp.nr.90 (2003–2004) side 461.
Inndragning av utbytte etter strl. § 67 foretas overfor den utbyttet er tilfalt direkte ved handlingen, jf. strl. § 71 første ledd. Retten har som angitt foran funnet det bevist at tiltalte har mottatt til sammen kr 40-50 000, slik han selv har forklart, og at dette er utbytte av straffbare handlinger. Basert på omtalen av pengeytelsene foran legger retten til grunn som mest sannsynlig at tiltalte i alle fall har mottatt kr 45 000. Dette skal da som utgangspunkt inndras.
Ansvaret etter bestemmelsen kan imidlertid reduseres eller falle bort i den grad inndragning vil være klart urimelig, jf. strl. § 67 første ledd siste setning. I formuleringen «klart urimelig» ligger at terskelen skal være høy for å redusere inndragningen etter lempningsregelen, og bestemmelsen er beskrevet som en «snever lempningsregel», jf. HR-2021-301-A avsnitt 21 med henvisninger. I Ot.prp.nr.90 (2003–2004) side 461 er den omtalt som en «meget snever unntaksregel», og det understrekes at utbytte skal inndras i flere saker og i større omfang enn tidligere, slik at lovbrytere ikke får beholde utbyttet av forbrytelser.
Det skal ikke uten videre gjøres fradrag selv om utbyttet er forbrukt og den siktede har svak økonomi. Og jo mer man er i kjerneområdet for inndragning av utbytte, desto mer skal det til før inndragningsansvaret bør reduseres, jf. Ot.prp.nr.8 (1998–1999) side 65.
Retten kan ikke se at det er noe grunnlag for å redusere inndragningsbeløpet, og det er heller ikke anført. Tiltalte er på grunn av saken uten arbeid og mottar arbeidsavklaringspenger, men har ellers en ordinær økonomi. Inndragningen vil utfra en konkret helhetsvurdering ikke være klart urimelig.
Retten mener at den samlede reaksjonen står i rimelig forhold til lovbruddet, jf. strl. § 29 andre ledd.
Påtalemyndigheten har ikke lagt ned påstand om at tiltalte skal idømmes sakens omkostninger. Hovedregelen er at domfelte skal idømmes saksomkostninger, jf. strpl. § 436 første ledd. Dette gjelder likevel bare dersom det antas mulig å oppnå betaling, og skal avpasses domfeltes økonomiske evne, jf. strpl. § 437 tredje ledd. Hovedforhandlingen varte fire rettsdager. Tiltalte har en ordinær økonomi. Han skal sone fengselsstraff av noe varighet, og får inndratt kr 45 000. Etter en samlet vurdering settes beløpet til kr 5 000.
***
Dommen er avsagt under dissens som angitt foran.
***
På grunn av sakens omfang er ikke dommen avsagt innen tre dager, jf. strpl. § 42 tredje ledd.
***
DOMSSLUTNING
Til fradrag kommer 124 – hundreogtjuefire – dager for utholdt varetekt.
Retten legger ved bevisvurderingen med hensyn til skyldspørsmålet til grunn at enhver rimelig tvil skal komme tiltalte til gode. Det er påtalemyndigheten som har bevisbyrden. Beviskravet i straffesaker er svært strengt, og gjelder for bevisresultatet som sådan.
Ved vurderingen av skyldspørsmålet har retten delt seg i et flertall og et mindretall.
En samlet rett er ikke i tvil om at tiltalte forsettlig i perioden mai 2018 til 15. august 2020, på ulike steder i Oslo, i anledning av at han var Senior Principal Specialist i Det Norske Veritas (DNV), mottok en utilbørlig fordel i form av mellom kr 40 000-50 000 i kontanter fra B. Pengene var vederlag for informasjon tiltalte fremskaffet gjennom sitt arbeid i DNV, og som han delte med B. Ytelsene tiltalte mottok var i strid med interne etiske retningslinjer, ble holdt skjult for arbeidsgiver og medførte risiko for tap av omdømme og oppdrag for DNV. Dette utgjør forsettlig korrupsjon.
Rettens flertall – rettens leder og meddommer Hansen – er heller ikke i tvil om at tiltalte handlet med forsett om at B var russisk etterretningsoffiser.
Rettens flertall er ikke i tvil om at korrupsjonen er grov, særlig fordi tiltalte handlet med forsett om at det forelå risiko for betydelig skade for DNV av økonomisk art og på omdømmet, fordi handlingen er forøvd ved brudd på den tillit tiltalte var betrodd i DNV, og fordi opplysningene ble delt med en russisk etterretningsoffiser.
Rettens flertall legger avgjørende vekt på lyd- og bildeopptaket av møtet mellom tiltalte og B 15. august 2020, sammenholdt med de tekniske undersøkelsene og forklaringene fra polititjenestepersonene fra PST og sikkerhetssjefen ved DNV om møtevirksomheten, betalingen, de delte dokumentene og risikoen for skade av økonomisk art og på omdømmet for DNV.
Rettens mindretall – meddommer Janzso – er ikke i tvil om at tiltalte objektivt forholdt seg slik flertallet har funnet bevist. Hun mener imidlertid det er rimelig tvil ved om tiltalte handlet forsettlig med tanke på at det var risiko for betydelig skade, og at B var russisk etterretningsoffiser.
Flertallets konklusjon legges til grunn, jf. straffeprosessloven (strpl.) § 35 andre ledd.
Både de objektive og subjektive vilkårene er til stede for å domfelle for overtredelse av strl. § 388, jf. § 387 første ledd bokstav a.
Strl. § 387 første ledd bokstav a lyder slik:
«Med bot eller fengsel inntil 3 år straffes den som
Bestemmelsen viderefører fullt ut strl. 1902 § 276a, uten materielle endringer.
Formuleringen «i anledning av utøvelse av stilling» innebærer at det må være sammenheng mellom fordelen og stillingen, og tilknytningen må ha en viss styrke og være tydelig. Det kreves imidlertid ikke at fordelen ikke ville blitt gitt dersom mottakeren ikke hadde hatt den aktuelle stillingen, og det vil kunne være tilstrekkelig sammenheng også der det i tillegg foreligger en privat relasjon som ikke har med stillingen å gjøre. Sentrale momenter ved tilknytningsvurderingen er bl.a. innholdet i mottakerens stilling, hva slags fordel som ytes, verdien av ytelsen, hvilken grad av sannsynlighet som foreligger for at mottakeren vil treffe en avgjørelse av betydning for den som gir fordelen, og betydningen av en slik avgjørelse for den som gir fordelen, jf. HR-2022-1278-A avsnitt 35, 51 og 53.
Normaltilfellet er at fordelen fremstår som en motytelse for noe den passive bestikker (den som mottar fordelen) skal gjøre eller unnlate i forbindelse med utførelsen av sin stilling, eller at motytelsen er for en handling eller unnlatelse som allerede har funnet sted. Siden bestikkelsen ikke må kunne knyttes til en bestemt handling eller unnlatelse, omfattes også rene tilfeller av smøring, jf. Ot.prp.nr.78 (2002–2003) side 54.
Det kreves ikke at giveren forventer en motytelse. Dersom en ansatt, i strid med de forpliktelser vedkommende har overfor arbeidsgiveren, mottar en gave av en viss størrelse fra en forretningsforbindelse, representerer dette både et tillitsbrudd overfor arbeidsgiver, men arbeidstakeren setter seg også i et avhengighets- eller tilknytningsforhold til forretningsforbindelsen, som lett kan føre til splittet lojalitet. I tillegg kommer det tap av tillit og omdømme i markedet som arbeidsgiver vil bli påført dersom forholdet blir kjent. At en ansatt, i strid med sine forpliktelser overfor arbeidsgiver, mottar en slik gave fra en forretningsforbindelse, innebærer derfor i seg selv at arbeidstakeren handler mot arbeidsgiverens interesser, jf. Rt-2009-524. Saken gjaldt utroskap, men synspunktet vil være det samme for strl. § 387, jf. Matningsdal: Straffeloven. Kommentarutgave (ajour 1. juli 2022), note 2.2.
Formuleringen av tilknytningskravet innebærer at det heller ikke kreves at den passive bestikker opptrer pliktstridig eller urettmessig, og bestemmelsen omfatter derfor også situasjoner der den passive bestikker ikke kunne ha handlet på noen annen måte innenfor rammen av gjeldende lov og regelverk. Da skal det likevel mer til enn ellers for at slike handlinger kan karakteriseres som utilbørlige, jf. Ot.prp. 78 (2002–2003) side 54.
Det man mottar må være en fordel. Normalt har fordelen en økonomisk verdi, men alt den passive bestikkeren ser seg tjent med eller kan dra nytte av, regnes som fordel, jf. Ot.prp. 78 (2002–2003) side 54.
Fordelen må endelig være utilbørlig, som er et krav om et klart klanderverdig forhold. Utilbørlighetsstandarden er ikke fast, men vil variere avhengig av partenes stilling og posisjon og over tid avhengig av de til enhver tid dominerende moral- og etikkoppfatninger i samfunnet. Fordelens økonomiske verdi er det naturlige utgangspunktet for vurderingen, men terskelen kan variere. Relevante momenter vil bl.a. være partenes stilling eller posisjon, forholdet mellom dem og situasjonen der fordelen mottas, jf. Ot.prp.nr.22 (2008–2009) side 470, Ot.prp.nr.78 (2002–2003) side 55 og Rt-2014-786 avsnitt 13. Praksis i offentlig og privat virksomhet vil over tid være avgjørende for hva som kan anses utilbørlig, jf. Rt-2014-786 avsnitt 14. Generelt er normen strengere for offentlige tjenestemenn enn for personer i privat virksomhet, men den strengere normen kan også være aktuell for andre, for eksempel ansatte i ideelle organisasjoner, jf. Ot.prp.nr.78 (2002–2003) side 56. Ved vurderingen er formålet med ytelsen sentralt. Dersom fordelen var ment å påvirke, vil den normalt være utilbørlig. Åpenhet om ytelsen overfor arbeidsgiver har også betydning, særlig i privat virksomhet, jf. Ot.prp.nr.78 (2002–2003) side 55 og Rt-2011-1495 avsnitt 31-34.
Strl. § 388 regulerer grov korrupsjon, der strafferammen er fengsel inntil 10 år. Ved avgjørelsen av om korrupsjonen er grov skal det særlig legges vekt på fire nærmere angitte momenter. De relevante alternativene i saken her er bokstav a og c, det vil si om handlingen
Bestemmelsen viderefører strl. 1902 § 276 b.
Bestemmelsen om grov korrupsjon kommer til anvendelse ved kvalifisert utilbørlig opptreden. Det skal foretas en helhetsvurdering av handlingen, og oppregningen i bokstav a-d er ikke uttømmende. Eksempler på andre stillinger enn offentlige tjenestemenn der det følger særlig tillit med stillingen er advokater eller ledende ansatte i private bedrifter. Grensen for betydelig økonomisk skade skal trekkes som ved betydelig verdi i forhold til andre grove vinningsforbrytelser. Eksempler på annen betydelig skade kan være alvorlig personskade eller miljøskade, jf. Ot.prp.nr.22 (2008–2009) side 470-471.
Den veiledende beløpsgrensen for grovt bedrageri er halvannen ganger grunnbeløpet på handlingstiden, jf. HR-2021-2580-A avsnitt 55. For årene 2018-2020 vil den veiledende beløpsgrensen for grov korrupsjon da være rundt kr 150 000.
Fordelens art og verdi, samt de mulige skadevirkningene, inngår som sentrale momenter ved vurderingen, og for offentlige tjenestemenn om vedkommende har en særlig betrodd stilling eller ikke, jf. Ot.prp.nr.22 (2008–2009) side 58.
Den russiske etterretningsoffiseren B kontaktet tiltalte 22. mars 2018, etter at tiltalte på teknologikonferansen Subsea Valley Conference hadde holdt et innlegg om 3D-printing («Additive Manufacturing»). B sendte få dager senere en e-post til tiltalte, der han hadde noen spørsmål til tiltaltes presentasjon, og spurte om de kunne møtes for å diskutere presentasjonen. Etter et forgjeves forsøk på å møtes etter arbeidstid 16. april 2018, møttes de formentlig første gang 7. mai 2018 etter arbeidstid.
Basert på tiltaltes forklaring, oppføringer i tiltaltes kalender, e-poster, og nedlasting av dokumenter, legger retten til grunn at tiltalte og B møttes 14-15 ganger fra 7. mai 2018 frem til og med 15. august 2020, da tiltalte ble pågrepet under møtet med B på Villa Paradiso Tivoli på Sagene i Oslo. PST har gjennom tekniske undersøkelser dokumentert opplysninger om 13 avholdte møter.
På rundt 8-10 av møtene overleverte tiltalte ulike dokumenter til B, i all hovedsak dokumenter fra DNV. De fleste DNV-dokumentene hadde delingsrestriksjoner.
På rundt 6-8 møter mottok tiltalte kontanter fra B, i form av sedler i en konvolutt. Basert på overleveringen av kr 14 000 på møtet 15. august 2020, observasjonen av overlevering av formentlig pengesedler i en konvolutt på møtet 16. juni 2020 på restaurant Mangiamo i Oslo og tiltaltes forklaring, legger retten til grunn at tiltalte i løpet av de to årene mottok til sammen minst kr 40 000 – 50 000 i kontakter fra B. Det var også B som betalte middagene de spiste sammen, med unntak av 22. august 2018. Alt dette er ubestridt.
Tiltalte anfører imidlertid at han ikke mente å dele sensitiv informasjon fra DNV, og at han ikke handlet med forsett om at han mottok betalingen i anledning sin stilling eller for informasjonen fra DNV. Han anfører også at han heller ikke handlet med forsett om at B var russisk etterretningsoffiser.
Retten er ikke i tvil om at tiltalte i all hovedsak delte informasjon og dokumenter knyttet til hans arbeid ved DNV med B. Dette er basert på tiltaltes egne forklaringer og de tekniske undersøkelsene om dokumenter sendt på e-post, nedlastede dokumenter og dokumenter som har vært på to av de minnepinnene tiltalte brukte til å levere dokumenter til B.
Det er ikke mulig utfra de datatekniske bevisene å slå fast sikkert hvilke dokumenter tiltalte overleverte til B på de mange møtene gjennom i 2018-2020, eller hvor mange dokumenter han til sammen overleverte.
Tiltalte selv er usikker på hvilke og hvor mange dokumenter han faktisk delte med B. Han forklarte at han delte dokumenter på minnepinner, og at det særlig var de to minnepinnene beslaglagt 15. august 2020 på Villa Paradiso Tivoli som ble levert frem og tilbake mellom dem. Ved 8-10 møter ga han minnepinner med dokumenter til B. Dokumentene hentet han fra sin jobb-pc. Han kan også ha delt noen dokumenter på papir.
I retten forklarte tiltalte at han var ganske sikker på at han hadde delt ni spesifikke dokumenter, at han kan ha delt ytterligere tre dokumenter, og at han tenkte å dele ett dokument på neste møte. Av disse dokumentene var det bare hans eget patent som var hans private dokument. Det handlet om solenergi. Alle de andre dokumentene tiltalte mente han hadde eller kan ha delt, knyttet seg til tiltaltes arbeid i DNV. De fleste gjaldt 3D-teknologi og tre dokumenter gjaldt fibertau-teknologi.
Både fibertau-teknologi og teknologi for 3D-printing er teknologiområder med stort kommersielt utnyttelsespotensiale. Investeringene i forskningen på disse områdene har vært meget betydelig. Begge teknologiområdene har i tillegg til sivile og kommersielle anvendelsesområder, også åpenbare militære anvendelsesområder. DNVs arbeid med å utvikle standarder for sertifisering innebærer at DNV har tilgang til mye sensitiv informasjon om involverte virksomheters beskyttelsesnivå og potensielle sårbarheter.
Flere av dokumentene tiltalte delte med B gjaldt et prosjekt tiltalte ledet om utvikling av felles retningslinjer knyttet til 3D-printing (Joint Industry Project (JIP) Guideline «Additively manufactured components for the maritime and oil & gas industries»). DNVs kontrakter om deltakelse i JIP-en inneholdt klausuler om konfidensialitet.
På møtet 15. august 2020 overleverte tiltalte til B en minnepinne (beslag G-1-1) med 11 filer. Dette var konferansemateriell og faglitteratur tiltalte hadde fått tilgang på gjennom sitt arbeid i DNV. DNV hadde betalt kr 50 000 for tiltaltes deltakelse på en konferanse i San Diego i mars 2020, arrangert av The Minerals, Metals & Materials Society (TMS). Som deltaker på konferansen kunne tiltalte laste ned fagbøkene uten ytterligere betaling. Bøkene, på til sammen ca. 7 900 sider, kunne ellers kjøpes fra TMS. Tiltalte overførte filene fra sin jobb-pc til minnepinnen dagen før møtet med B. Litteraturen handlet i hovedsak om materialteknologi.
Minnepinnen tiltalte ga B inneholdt i tillegg syv dokumentfiler som var slettet, men som enkelt, og med lett tilgjengelig programvare, kunne gjenopprettes. Det er usikkert om tiltalte bevisst delte disse dokumentene med B. Også disse syv filene hadde tiltalte tilgang til gjennom sin stilling i DNV. Det ene var et utkast til et DNV-dokument datert 3. oktober 2019, med navnet «Joint Industry Project (JIP) Guideline Additively manufactured components for the maritime and oil & gas industries». De øvrige dokumentene var alle presentasjoner om 3D-teknologi fra konferansen Euro PM 2019.
På møtet 15. august 2020 fikk tiltalte tilbake en minnepinne (beslag C-1-2) fra B. Minnepinnen ble overlevert i en pose der det også lå en konvolutt med pengesedler. Minnepinnen var helt tom for data, og fremsto som formatert. Den aktuelle minnepinnen har vært koblet til tiltaltes datamaskin gjentatte ganger før 15. august 2020, og har ifølge tiltalte vært levert til B flere ganger med dokumenter på. Digitale spor knytter den til tiltaltes møter med B både 21. april 2020 og 11. juli 2020.
21. april 2020 ca. kl. 16.00 avtalte tiltalte og B på e-post å møtes i fem minutter samme ettermiddag kl. 18.30 på en parkeringsplass på et ikke navngitt, forhåndsavtalt sted, for at B skulle overlevere en liten pakke til tiltalte. Minnepinnen C-1-2 var koblet til tiltaltes jobb-pc kl. 16.48-16.52. DNV-dokumentet «ProGRAM JIP Guideline. Qualification of additively manufactured parts for the maritime and oil & gas industries, Report No.: 2020-3025 Rev 0», datert 4. februar 2020, ble kl 16.49 behandlet på minnepinnen. Tiltaltes kalenderen viste en avtale 21. april 2020 kl. 18.00-20.00 med tittel «Spise el 28», og sted «Byen», i samsvar med hvordan tiltalte noterte møter med B. Tiltalte erkjenner å ha møtt B denne dagen, formentlig på Frognerseteren. Han husket ikke om han delte dokumenter eller mottok penger ved denne anledningen, men mente han kunne ha delt en åpen versjon av JIP Guideline som da var ferdig.
16. juni 2020 møttes tiltalte og B på restaurant Mangiamo. PST observerte at B på møtet ga tiltalte en pose, og at tiltalte ga B en pose. Det er sannsynlig at tiltalte da fikk tilbake minnepinnen C-1-2. På vei hjem tok tiltalte en konvolutt med formentlig pengesedler ut av posen han hadde fått fra B. Tiltalte anslo beløpet til kr 4000-6000.
Minnepinnen C-1-2 var på ny koblet til tiltaltes jobb-pc 8. juli 2020 kl. 09.28.34-09.28.58. To dokumenter på tiltaltes jobb-pc ble kl. 09.28 behandlet på minnepinnen. Det ene dokumentet var en åtte siders presentasjon skrevet av tiltalte om 3D-teknologi («Innovative Additive Manufacturing technology June 2020 DNV GL»). Det andre dokumentet var et tre siders utkast til møtereferat med et italiensk firma («Memorandum of understading»).
Ytterligere syv dokumenter ble 9. juli 2020 overført til minnepinne C-1-2. Minnepinnen var koblet til tiltaltes jobb-pc kl. 19.19.26-19.20.27. Kl. 19.19.42 ble tidsstempelet på syv DNV-dokumenter på tiltaltes jobb-pc endret. Ingen andre dokumenter ble behandlet eller endret i samme tidsrom. Det ene dokumentet («Attatchment to Subcontractor agreement to ProGRAM-II JIP») inneholdt ifølge DNV forretningssensitiv informasjon og skulle ikke distribueres til andre enn JIP-partnerne. DNV har vurdert risiko og skadefølge ved deling av dokumentet til medium. Et møtereferat fra styringskomiteen i JIP-en inneholdt ifølge DNV forretningssensitiv informasjon om omfang og budsjettkostnader, og skulle ikke ha blitt delt med andre enn deltakerne i JIP-en. DNV har vurdert risiko og skadefølge ved deling til medium. Tre andre dokument om JIP-en inneholdt ikke sensitiv informasjon, men skulle ikke ha blitt delt med andre enn deltakerne i JIP-en. Retten legger utfra sikkerhetssjefens forklaring til grunn at deling av de aktuelle dokumentene innebar brudd på tiltaltes taushetsplikt hos og lojalitetsplikt overfor DNV, og derfor utgjorde en risiko for DNVs omdømme.
Partene er uenige om hvorvidt tiltalte også har overlevert til B to dokumenter knyttet til en liten teknologibedrift. Det ene dokumentet er en teknologibeskrivelse innen fibertauteknologi virksomheten selv utarbeidet for at DNV skulle gjøre en teknologivurdering av den. Det andre dokumentet er DNVs konfidensielle teknologivurdering («Technology qualification» – TQ) av teknologibeskrivelsen. Begge dokumentene er merket konfidensielt. Det er enighet om at begge dokumentene inneholdt forretningshemmeligheter, og at det er skadelig for både teknologibedriften og DNV dersom tiltalte delte dokumentene.
Ved vurderingen av om tiltalte delte disse dokumentene, tar retten utgangspunkt i at tiltalte 2. juli 2020 videresendte to e-poster fra sin jobb e-post til sin private e-post. Den første e-posten mottok tiltalte i egenskap av DNV-ansatt fra teknologibedriften tre år tidligere, og var vedlagt teknologibeskrivelsen. Den andre e-posten mottok tiltalte samme dag fra en DNV-kollega, som kopiadressat i e-post til en kunde. E-posten hadde tre vedlegg om fiberteknologi. Det fremgår av e-posten at to av vedleggene var «commercial in confidence», mens det tredje var åpent tilgjengelig. På tiltaltes pc ble det kort tid etter søkt på begrepet «commercial in confidence» på google.
5. juli 2020 kl. 09.31 ble de tre vedleggene i kollegaens e-post lastet ned på tiltaltes private pc, og to minutter senere ble teknologibeskrivelsen fra teknologibedriften lastet ned på tiltaltes pc. Om kvelden 9. juli 2020 var minnepinnen C-1-2 tilkoblet tiltaltes private pc, og to av vedleggene fra kollegaens e-post ble åpnet. Datateknisk analyse kan ikke konstatere med sikkerhet at noen av de to sensitive dokumentene ble overført til en minnepinne.
Tiltalte møtte B 11. juli 2020 på Sagene lunsjbar. I kalenderen på tiltaltes telefon var det 11. juli 2020 oppført en avtale «Byen eller 18, kl. 13.00-14.00». Samme dag søkte tiltalte på «Sagene Kirke» og «Sagene lunsjbar» i Apple Maps på telefonen. Tiltalte forklarte at tema på møtet var fibertau og solenergi. Retten legger til grunn at tiltalte overleverte minnepinnen C-1-2 til B på møtet, og derfor fikk den tilbake på neste møte, 15. august 2022.
Tiltalte mente i retten at han ikke hadde delt de to aktuelle dokumentene med B, men han var usikker. Han mente han hadde delt muntlig opplysninger fra DNVs TQ. Begge dokumentene var underlagt delingsbegrensninger fra DNV. Tiltalte mente det var like skadelig å dele begge dokumentene, det ene på grunn av teknologiopplysningene som var forretningshemmeligheter for teknologibedriften, og det andre av etiske grunner for DNV.
I tredje politiavhør, 28. oktober 2020, ble tiltalte foreholdt de tekniske bevisene som kunne tyde på at både teknologibeskrivelsen og DNVs TQ var delt med B. Det ble tatt en pause i avhøret, og tiltalte ble bedt om å tenke gjennom hvilke dokumenter han hadde delt med B. Etter pausen forklarte tiltalte at han var sikker på at han hadde delt begge filene med B, men skulle ønske han ikke hadde delt noen av dem.
I fjerde politiavhør, 24. november 2020, ble tiltalte foreholdt DNVs TQ, og forklarte at det ser ut til at han ved en feil delte bedriftens teknologibeskrivelse i stedet for DNVs TQ, som han hadde ment å dele. Han var i avhøret veldig usikker på om han hadde delt teknologi-beskrivelsen, men mente det var DNVs TQ han hadde delt.
I møtet 15. august 2020 sa B ifølge lydopptaket at han syntes det siste dokumentet han hadde mottatt var veldig interessant, og at han ønsket tilgang til lignende dokumenter om konkrete prosjekter DNV hadde til vurdering. B nevnte teknologibedriftens navn som eksempel. Tiltalte forklarte B at man kalte slike prosjekter for TQ-prosjekter, at de var veldig sjeldne, men at han skulle følge med om tilsvarende prosjekter dukket opp. Tiltalte forklarte også at det ofte var investert store beløp i utviklingen av teknologi de fikk til vurdering av TQ, og at TQ er hemmelig og til den aktuelle virksomhetens interne bruk. Sett i sammenheng er retten ikke i tvil om at tiltalte i møtet 11. juli 2020 overleverte minst ett av de to dokumentene om teknologibedriften til B. Det er vanskelig å forstå at B ellers kunne kjenne til bedriftens navn og vurdere dokumentet som eksempel på konkrete TQ-prosjekter som var spesielt interessante.
DNVs etiske regelverk («Code of Conduct») understreker i punkt 4.10 DNVs beskyttelse av konfidensialitet, og ansatts plikt til å følge regler for datasikkerhet. Ansatte er bundet av sin taushetsplikt og må følge konfidensialitetsforpliktelser. Data og informasjon må alltid behandles på en måte som beskytter interessene til DNV og kundene. Tiltalte gjennnomførte ifølge sikkerhetssjefen i 2017-2018 fem obligatoriske kurs i informasjonssikkerhet, der krav til håndtering av informasjon var tema, herunder refleksjon rundt dilemmaer.
Det er enighet om at tiltalte på flere av møtene mottok kontanter fra B. Retten legger til grunn tiltaltes forklaring om hvilken periode han mottok penger og samlet beløp.
Tiltalte forklarte at han ved 6-8 anledninger mottok penger fra B, og at han til sammen kan ha mottatt kr 40-50 000. Første gang var det en kr 1000-seddel. Beløpene varierte deretter, og kunne være fra kr 2 000 til kr 4 000-6 000. På møtet 16. juni 2020 mottok tiltalte en pose med en konvolutt som ifølge ham selv inneholdt kr 4 000-6 000. På møtet 15. august 2022 mottok tiltalte en pose som inneholdt en konvolutt med kr 14 000 i 500-sedler. Stort sett mottok han sedlene i en konvolutt i en pose. Ved et par anledninger ba B ham kvittere for pengemottaket i Bs blå kalenderbok. Da skrev tiltalte størrelsen på beløpet og et stikkord for hva beløpet gjaldt, f.eks. «norskkurs» eller «solenergi». På møtet 15. august 2020 skrev tiltalte i Bs kalenderbok under datoen 15. august 2020 kr 14 000, og at beløpet gjaldt «solar energy consultation».
Retten er ikke i tvil om at tiltalte objektivt mottok en «utilbørlig fordel i anledning av utøvelsen av» stillingen i DNV, idet pengene ble betalt for deling av DNV-dokumenter, og var ment å påvirke tiltalte til å dele informasjon fra DNV.
Retten viser for det første til at dokumentene og opplysningene tiltalte delte med B i all hovedsak var informasjon tiltalte hadde gjennom sin stilling i DNV. Det er bare spor av at tiltalte delte ett privat dokument om solenergipatentet, mens samtlige andre dokumenter det er spor av var dokumenter tiltalte hadde tilgang til gjennom sin stilling.
DNVs etiske regelverk («Code of Conduct») har i punkt 4.4 og 4.5 nulltoleranse for korrupsjon, og det er under ingen omstendigheter tillatt å motta pengegaver. Sikkerhetssjefen i DNV bekreftet dette i retten. Tiltalte var godt kjent med det etiske regelverket, og hadde gjennomført et opplæringsprogram i antikorrupsjon og «Personal Code of Conduct».
Retten viser videre til at tiltalte holdt skjult for sin arbeidsgiver at han i to år hadde jevnlige møter med B der han utleverte dokumenter og informasjon fra DNV, og mottok penger fra B.
Tiltalte forklarte i retten at han ikke forsto at det var noen sammenheng mellom pengene han mottok og informasjonen han delte fra DNV. Han tekte i stedet at han mottok pengene på grunn av samtaler om solenergi og for hjelp med norskopplæring.
Retten fester ikke lit til denne forklaringen. Retten er utfra den nære sammenhengen mellom betalingene og dokumentene tiltalte delte overbevist om at tiltalte i det minste holdt det for mest sannsynlig at han mottok betalingen fordi han delte DNV-relaterte opplysninger. Dette støttes også av at tiltalte ble enig med B om å holde kontakten mellom dem hemmelig. Tiltalte nevnte ikke for noen hos DNV at han hadde kontakt med B. Dersom tiltalte virkelig mente B ville kunne bli en interessant forretningsforbindelse for DNV eller DNVs kunder, hadde tiltalte all grunn til å fortelle sin arbeidsgiver dette. Som sikkerhetssjefen forklarte, må DNV alltid vurdere konkret hvem man skal ha forretningsforbindelse med.
Dette forsterkes ytterligere av at tiltalte heller ikke fortalte sin kone om møtene med B og pengene han mottok. Hvis han fikk penger for å dele informasjon om sitt private interesseområde solenergi eller for å hjelpe B med norskopplæring, hadde tiltalte ingen grunn til å holde dette skjult for konen. Ettersom møtene med B skjedde på kveldstid og i helger, hadde han desto større grunn til å fortelle sin kone hvem han møtte.
Retten viser også til at tiltalte i politiavhør forklarte at pengegavene var det vanskeligste ved forholdet til B. Dersom betalingen bare var for samtaler om solenergi og norskopplæring, var det liten grunn til at dette skulle være vanskelig. Tiltalte forklarte at han til å begynne med forsøkte å nekte å ta imot penger fra B, men sluttet med det.
Retten mener også at møtet 15. august 2020 viser et innarbeidet mønster der overlevering av penger og minnepinne med dokumenter skjedde tidlig i møtet, uten at noen av delene ble etterspurt eller problematisert, og uten noen protest fra tiltalte. Overleveringen fremsto som en selvfølgelig og underforstått gjensidig handling som var innarbeidet mellom dem.
Retten er ikke i tvil om at B i tiltaleperioden i sin kontakt med tiltalte arbeidet som russisk etterretningsoffiser i Norge. B ankom Norge 7. september 2017 og var akkreditert som diplomat ved Russlands handelsrepresentasjon i Norge. Han hadde derved diplomatisk immunitet, men hans kontakt med tiltalte var ikke som diplomat. Pob C forklarte at russiske etterretningsoffiserer regelmessig driver etterretning under dekke av å være diplomater ved Russlands ambassade, konsulatet og Russlands handelsrepresentasjon.
På bakgrunn av forklaringen fra pob C konstaterer retten innledningsvis at DNV – naturlig nok – i flere år har vært et attraktivt mål for russisk etterretning, og at det derfor er naturlig for russisk etterretningstjeneste å forsøke å kontakte ansatte i DNV. Retten legger til grunn tiltaltes forklaring om at B innledningsvis fortalte tiltalte at han arbeidet som selvstendig konsulent i Norge. Dette var i så fall en dekkidentitet, og skiller seg fra diplomaters oppførsel. E-postene han sendte hadde ingen form for opplysning om tilknytning til hans diplomatiske virksomhet, og heller ikke til noe konsulentfirma.
B brukte ikke telefon i kontakt med tiltalte, noe som særlig var påfallende når tiltalte møtte opp et annet sted enn B, og de derfor ikke fikk gjennomført et avtalt møte.
B betalte i flere møter tiltalte med kontanter for opplysninger og dokumenter han mottok. Diplomater gjør ikke det til en DNV-ansatt.
Praksisen med å forhåndsavtale møter og praksisen med å forhåndsavtale også reservedatoer, er en kjent teknikk for etterretningsagenter for å unngå digitale spor. B og tiltalte praktiserte dette i alle fall fra mars 2020. Likeledes fremstår det som utenkelig for en selvstendig næringsdrivende konsulent å ha fast reserveavtale om å møtes på plassen utenfor Sagene kirke den første lørdagen hver måned, slik tiltalte og B avtalte i møtet på Villa Paradiso Tivoli 15. august 2020.
B brukte kontraspaningsteknikker på vei til møtene med tiltalte. Diplomater og konsulenter har ikke behov for slike teknikker på vei til møter med en DNV-ansatt.
B og tiltalte avtalte også en dekkhistorie om hvordan de hadde møttes. Diplomater og konsulenter har ikke behov for slike dekkhistorier om en DNV-ansatt.
Spørsmålet er om tiltalte handlet med forsett om at B tilhørte russisk etterretning. Retten har her delt seg i et flertall og et mindretall.
Rettens flertall – rettens leder og meddommer Hansen – er ikke i tvil om at tiltalte underveis i kontakten – og forut for pågripelsen – i det minste holdt det som mest sannsynlig at B var russisk etterretningsoffiser. Flertallet tar utgangspunkt i at B på flere helt sentrale områder opptrådte på en måte som markert skiller seg fra en konsulent.
For flertallet er det for det første utenkelig at en selvstendig næringsdrivende konsulent i Norge i 2018-2020 ikke er tilgjengelig på telefon, og ikke deler telefonnummeret med sine forretningsforbindelser man opprettholder jevnlig kontakt med og treffer fysisk gjennom to år. B ga tiltalte et svensk telefonnummer, som tiltalte noen få ganger i 2018 og 2019 sendte tekstmeldinger til. Men nummeret synes ikke å ha vært i bruk, og ingen av meldingene er besvart ved tekstmeldinger eller på e-post. Tiltalte fikk i e-post 21. mai 2019 opplyst at telefonen ikke virket, men fikk aldri opplyst at telefonen virket igjen, eller noe nytt telefonnummer. Retten peker særlig på at tiltalte og B ved minst to anledninger ikke klarte å gjennomføre avtalte møter, fordi de møtte på forskjellige steder eller til ulike tidspunkt. Det er uforståelig at partene da ikke forsøkte å ringe hverandre for å oppnå kontakt.
Det fremstår videre veldig lite sannsynlig at en selvstendig næringsdrivende konsulent, som har drevet konsulentvirksomhet i ulike land i flere år, ikke opplyser om navn på eget konsulentselskap i møte med en forretningsforbindelse man opprettholder jevnlig kontakt med og treffer gjennom to år. Tiltalte spurte flere ganger om navn på konsulentselskapet, men fikk aldri noe svar. E-postene inneholdt heller ikke firmanavn eller kontaktinformasjon, ikke en gang telefonnummer.
Det fremstår også som veldig lite sannsynlig at en selvstendig næringsdrivende konsulent, som har drevet konsulentvirksomhet i ulike land i flere år, ikke har etterlatt seg digitale spor som dukker opp ved søk på google, Linkedin eller facebook. B fortalte at han var involvert i prosjekter av stor økonomisk betydning og hadde ressurssterke klienter. Tiltalte fikk ingen treff på sine søk innledningsvis i kontakten.
Det er for flertallet også uforståelig at det skulle være behov for å avtale en dekkhistorie om hvordan de to møttes. Tiltaltes forklaring om at B ønsket en dekkhistorie fordi han kanskje skammet seg over å arbeide i olje- og gassbransjen, er ikke troverdig.
Måten B og tiltalte avtalte møter er ikke vanlig for konsulenter eller DNV-ansatte. Det er spesielt å avtale møtedato og reservedato samtidig. Det er også spesielt å avtale alle forretningsmøter etter arbeidstid og i helger, slik de i hovedsak gjorde.
Tiltalte må også ha forstått at en konsulent ikke betaler en DNV-ansatt for informasjon og dokumenter han mottar i møter, og i alle fall ikke med kontanter.
På denne bakgrunn, må tiltalte nødvendigvis ha forstått at B ikke arbeidet som selvstendig næringsdrivende konsulent. Når han forsto dette, må han også ha forstått at B var en russer som utga seg for å være noe annet enn det han egentlig var. Tiltalte må da etter hvert ha forstått at B tilhørte russisk etterretningstjeneste. Særlig gjelder dette siden det for B var et poeng å holde kontakten deres skjult for andre, og sågar avtale en dekkhistorie om hvordan de hadde blitt kjent. Også betalingen med kontanter levert i en konvolutt ga tiltalte all grunn til å tenke på etterretningsvirksomhet.
I tillegg kommer at B ifølge tiltalte var særlig interessert i ny teknologi, og de to snakket om de avanserte teknologiområdene 3D-printing og fibertau, som tiltalte arbeidet med. Rettens flertall er ikke i tvil om at tiltalte forsto at den avanserte teknologien knyttet til såvel 3D-printing som fiberatu, hadde et potensiale med stor økonomisk verdi for næringslivet, og med ulike anvendelsesområder. Tiltalte er en intelligent mann, med doktorgrad fra [utdanningssted1] innen materialteknologi. Han må ha forstått at avanserte teknologiområder er mål for utenlandsk etterretning. Dette gjelder desto mer fordi han arbeidet i et sikkerhetsbevisst selskap som DNV, der en helt sentral side ved forretningsvirksomheten er å bevare taushet om informasjon kundene deler. Selskapet har derfor strenge regler for informasjonshåndtering for å ivareta sin integritet og tillit.
Ansettelseskontrakten fra 2012 har tydelig regulering av konfidensialitet for å beskytte informasjon man får tilgang til når man arbeider i DNV. Ved ansettelsen ble det etiske regelverket «Code of Conduct» diskutert med tiltalte konkret, fordi han hadde eierandel i virksomhet han tidligere hadde arbeidet for. I 2015 gjennomførte tiltalte opplæringsprogrammet antikorrupsjon og «Personal Code of Conduct». I tidsrommet november 2017 til mai 2018 gjennomførte tiltalte fem obligatoriske kurs i informasjonssikkerhet, som bl.a. tok opp kravene til håndtering av informasjon og dilemmaer.
Flertallet legger videre vekt på at tiltalte selv bidro til hemmeligholdet av kontakten. Han fortalte ingen i DNV om kontakten med russeren som hevdet å være konsulent, og som sa han kunne formidle kontakt med russiske investorer og selskaper. Dette er opplysninger som åpenbart var svært relevant og interessant for DNV å bli kjent med, for selv å kunne vurdere om dette var en aktuell forretningsforbindelse, og hvordan kontakten best kunne tjene DNVs interesser og behov. Tiltaltes skjuling av kontakten med B overfor DNV taler sterkt for at tiltalte forsto at kontakten var høyst irregulær. Desto tydeligere er dette fordi tiltalte heller ikke overfor sin kone fortalte noe om B. Han fortalte ikke at han hadde jevnlige møter med B, og når han møtte B fortalte han ikke konen hvem han møtte, selv om møtene var om kvelden og i helger.
Utviklingen i hvordan tiltalte i sin kalender førte opp avtaler med B viser også at stadig mindre informasjon som kunne identifisere B og møtested ble notert. Det fremstår svært påfallende at tiltalte noterte «Byen» både som tittel på møtet og som møtested. Det samme gjelder oppføringen av reservedatoene. Flertallet tror ikke på tiltaltes forklaring om at han gjorde dette for å trene hukommelsen sin. Flertallet har notert seg at tiltalte etterlot digitale spor, blant annet ved å sende e-poster, lagre Bs telefonnummer på sin telefon under fullt navn, og ved at noen kalenderoppføringer inneholdt mer informasjon. Dette endrer likevel ikke flertallets konklusjon.
Flertallet peker også på måten tiltalte overleverte dokumenter til B på. Han hentet dem fra DNV og kopierte dem over på minnepinner, som ble levert frem og tilbake ved en rekke anledninger. De mest sensitive dokumentene sendte han fra sin e-post i DNV til sin private e-post, før han delte.
Rettens mindretall – meddommer Janzso – er ikke overbevist om at tiltalte handlet med forsett om at B tilhørte russisk etterretning. Hun legger vekt på at han over tid har blitt bearbeidet av en profesjonell etterretningsoffiser.
Retten er ikke i tvil om at korrupsjonen objektivt er grov, og rettens flertall – rettens leder og meddommer Hansen – er som nevnt over ikke i tvil om at tiltalte handlet med forsett om det. Retten legger særlig vekt på at det forelå risiko for betydelig skade av økonomisk eller annen art. Basert på forklaringen fra sikkerhetssjefen i DNV, legger retten til grunn at korrupsjonen også faktisk har påført DNV betydelig økonomisk skade. For det første har flere DNV-ansatte gjennom to år arbeidet mye med oppfølgningen av saken og skadebegrensning, og DNV har engasjert ekstern advokat. Videre har DNV brukt mye ressurser på å gjennomføre omfattende datatekniske undersøkelser av om tiltaltes irregulære virksomhet kan ha kompromittert selskapets datasystemer. DNV må også i flere år informere om denne saken ved anbud, og risikerer derfor å tape kontrakter. Endelig har saken og medieeksponeringen skadet DNVs omdømme. DNV lever i stor grad av tillit til at de behandler sensitiv informasjon på en konfidensiell og trygg måte, og deling av informasjon som har restriksjoner, er derfor særlig skadelig for omdømmet. Flere av dokumentene tiltalte delte innebar risiko og skadefølge, men omfanget av delte dokumenter er usikkert. Mest skadelig for både DNV og en kunde er trolig dokumentet med en teknologibedrifts forretningshemmeligheter.
Videre legger retten vekt på at ansatte i DNV utfra virksomhetens art har en særlig forpliktelse til å ivareta informasjonssikkerhet og konfidensialitet, og at tillitsbruddet er svært alvorlig. Strl. § 388 bokstav a nevner som moment om korrupsjonen er forøvd av en offentlig tjenestemann eller noen annen ved brudd på den særlige tillit som følger med hans stilling. Tiltalte var ikke offentlig tjenestemann, advokat eller hadde ledende stilling i DNV i den forstand forarbeidene her trolig sikter til. Retten er heller ikke kjent med rettspraksis som tilsier at tiltalte omfattes av dette alternativet. Selv om tiltalte ikke oppfyller vilkåret i alternativ a, legger retten likevel vekt på den spesielle betydningen av informasjonssikkerhet og tillit for ansatte på tiltaltes nivå i DNV.
Endelig legger retten vekt på at den aktive bestikker var en russisk etterretningsoffiser. Den risikoen det innebærer at B var etterretningsoffiser for en fremmed stat Norge ikke har sikkerhetssamarbeid med, er svært alvorlig. Tiltalte satte på denne måten både seg selv og DNV i en svært sårbar situasjon, der risikoen for press til å utlevere vesentlig mer sensitiv informasjon om et stort antall kunder, prosjekter og installasjoner står sentralt. Dette momentet må nødvendigvis tillegges betydelig vekt ved vurderingen.
Tiltalte er 53 år gammel, gift og har forsørgeransvar for et barn på ti år. Han var senioringeniør (Senior Principal Specialist), med doktorgrad i materialvitenskap fra [utdanningssted1] og «Master of Business» fra [utdanningssted2], men er nå uten arbeid. Han oppgir en brutto månedsinntekt på ca. kr 30 000 i arbeidsavklaringspenger. Han har brutto formue på ca. kr 3-4 millioner og gjeld på ca. kr 800-900 000. Han er ikke tidligere straffet.
Det skal utmåles straff for grov korrupsjon.
Påtalemyndigheten har foreslått at straffen settes til fengsel i ett år og fire måneder.
Ved utmålingen av straff tar retten utgangspunkt i forholdets grovhet og tiltaltes grad av skyld. Strafferammen for overtredelse av strl. § 388, jf. § 387 første ledd bokstav a er fengsel inntil ti år.
Korrupsjon som kriminalitetsform har svært alvorlige negative samfunnsmessige konsekvenser på en rekke områder, og sterke allmennpreventive hensyn gjør seg derfor gjeldende ved utmålingen av straff. Korrupsjon kan utgjøre en trussel mot bl.a. rettsstaten, demokratiet, menneskerettighetene og sosial rettferdighet, jf. Ot.prp.nr.22 (2008–2009) side 343-344.
I offentlig forvaltning er saklighetskravet sentralt, og myndighetsutøvelse skal bygge på integritet og frihet fra utenforliggende påvirkning. Korrupsjon i offentlig forvaltning svekker borgernes tillit til myndighetenes upartiskhet og integritet. En slik tillit er en forutsetning for et stabilt demokrati, jf. Ot.prp.nr.78 (2002–2003) side 28.
Korrupsjon gjør også annen kriminalitet mulig, fordi den som har mottatt en bestikkelse er utsatt for press under trussel om at bestikkelsen vil bli gjort kjent. Slik utpressing kan gi skadevirkninger langt utover de som direkte ville følge av bestikkelsen, jf. Rt-2001-227. Den betydelige risikoen for skade korrupsjon åpner for er sentralt ved korrupsjon både i offentlig forvaltning og i private forhold.
Korrupsjon rokker ved den grunnleggende tilliten til redelighet samfunnet er avhengig av for å fungere, både i offentlig forvaltning, i næringslivet og i andre private forhold.
Korrupsjon i private forhold kan også virke konkurransevridende, og derved illojalt overfor både andre næringsdrivende, forbrukere, og eventuelt arbeidsgiver.
Skadevirkningen for den fornærmede ved korrupsjon kan bli langt mer omfattende enn ved utroskap og være uavhengig av de beløp den skyldige mottar i bestikkelser. Skadeomfanget, herunder tap av goodwill og tillit for fornærmede, medfører at straffen må bli strengere enn for et underslag av om lag samme størrelse som selve bestikkelsen. Økonomisk tap for fornærmede vil være et straffskjerpende moment, jf. Rt-1996-1111.
Karakteristisk for korrupsjon er at den foregår svært fordekt, ofte med utvisning av stor oppfinnsomhet når det gjelder å skjule hva som foregår. Oppdagelsesrisikoen vil derfor generelt være liten. For arbeidsgivere er det vanskelig å ta forholdsregler mot at ansatte tar imot bestikkelser. Følgene for arbeidsgiver vil kunne være direkte økonomisk tap, men også tap av tillit markedet dersom korrupsjonen avdekkes, eller det oppstår mistanke om slike forhold, jf. Rt-2001-227.
De alvorlige samfunnsmessige skadevirkningene skiller korrupsjon fra de andre formuesforbrytelsene, og korrupsjon kan derfor fremstå som mer straffverdig, jf. Rt-2008-1473 avsnitt 34 og Ot.prp.nr.78 (2002–2003) side 45.
På grunn av de tungtveiende offentlige hensynene vil størrelsen på den økonomiske fordelen ikke uten videre være avgjørende, men beløpet vil telle med ved totalvurderingen, jf. Rt-2010-1624 avsnitt 24.
Ved straffutmålingen skal det som utgangspunkt ikke skilles mellom passiv og aktiv korrupsjon, jf. HR-2016-1834-A avsnitt 31.
Det er ikke fastlagt et generelt straffenivå for korrupsjon, jf. Ot.prp.nr.22 (2008–2009) side 344, Rt-2011-477 avsnitt 23 og HR-2016-560-U avsnitt 25. Straffen må fastsettes utfra en konkret vurdering av alvoret i den enkelte sak. Ved vurderingen er det naturlig å legge vekt på de samme momentene som har betydning for om overtredelsen er grov, jf. Rt-2010-1624 avsnitt 21.
Straffenivået ved korrupsjon i det offentlige ligger som utgangspunkt høyere enn ved korrupsjon i det private næringsliv, jf. Rt-2010-1624 avsnitt 22-23. Dette strengere nivået gjelder også for ledere i offentlige eide foretak, jf. HR-2016-1834-A avsnitt 34-35.
Ved den konkrete straffutmålingen for tiltalte tar retten utgangspunkt i de sterke allmennpreventive hensynene som gjør seg gjeldende ved grov korrupsjon. Saken dreier seg ikke om offentlig tjenestemann, og hensynet til tillit til forvaltningen og demokratihensyn er derfor ikke treffende. Samtidig utfører DNV en rekke svært viktige funksjoner av stor samfunnsmessig betydning – også for offentlige myndigheter – og forvalter betydelige mengder til dels svært sensitiv informasjon om et stort antall private og offentlige virksomheter. Dette setter DNV i en særstilling sammenlignet med annen ordinær næringsvirksomhet.
De sentrale funksjonene og den store risikoen ved lekkasje av sensitiv informasjon tiltalte utsatte DNV, norske myndigheter, det norske samfunnet og private kunder for, tilsier at straffenivået legges nært det som gjelder ved korrupsjon i offentlig virksomhet.
Videre må det legges betydelig vekt på at den aktive bestikker var en russisk etterretningsoffiser, med den helt særegne risiko det innebar for at utbetalingene og den løpende delingen av informasjon og dokumenter kunne brukes som fremtidig press om å forsøke å få utlevert vesentlig mer sensitiv informasjon. Skadepotensialet var derfor spesielt stort.
I tillegg til den manifesterte økonomiske skaden for DNV, må det også legges betydelig vekt på risikoen for økonomisk skade og tap av omdømme for DNV, som går langt utover den veiledende beløpsgrensen for betydelig skade.
Retten legger også vekt på at tiltaltes alvorlige illojalitet mot DNV varte i to år, der han gjennomførte rundt 14-15 møter med B og ved 8-10 anledninger delte DNV-dokumenter med ham og ved 6-8 anledninger mottok penger. Forsettet om grov korrupsjon var derfor langvarig, med mange illojale handlinger gjennom hele perioden.
Den lave oppdagelsesrisikoen, og arbeidsgivers begrensede muligheter til å ta effektive forholdsregler mot korrupsjon, tilsier av allmennpreventive grunner markert straff.
Beløpet på kr 40 – 50 000 ligger langt under den veiledende beløpsgrensen for betydelig økonomisk fordel, men dette får som nevnt begrenset betydning ved utmålingen.
Det er forholdsvis få avgjørelser fra Høyesterett om straffenivået for grov korrupsjon, og ingen som gir direkte veiledning om straffenivået i saken her.
Ved økonomisk kriminalitet tar straffutmålingen tradisjonelt utgangspunkt i den økonomiske verdien involvert. Både ytelsen tiltalte mottok og skaden handlingen innebar risiko for, er da relevant.
Fra rettspraksis om grov korrupsjon med sammenlignbare ytelser i offentlig sektor, vises til Rt-2011-1495. En politibetjent/namsmannsfullmektig skaffet seg gjennom stillingen en utilbørlig fordel ved å motta kr 55 000 fra en privatperson for sitt arbeid med en namssak privatpersonen hadde fremmet. Domfelte brukte sin posisjon som tjenestemann overfor offentlige myndighet, Stortinget og pressen for å forsøke å påvirke utfallet av saken, samtidig som han på fritiden arbeidet med saken for privatpersonen mot betaling. Virksomheten var ikke lovlig bierverv, og han unnlot å informere sine overordnede om kompensasjonen. Høyesterett uttalte at vederlagets størrelse får mindre betydning når korrupsjon begås av en offentlig tjenestemann. Det ble lagt vekt på at domfelte i funksjonen som namsmann er en del av rettsapparatet, der det stilles helt særlige krav til nøytralitet, som er nødvendig for at befolkningen skal kunne ha tillit til rettssystemet. Straffen ble satt til fengsel i åtte måneder, fradømmelsen av stillingen som polititjenestemann og tap av retten til for fremtiden å inneha stilling i politiet.
Rt-2011-477 gjaldt en politiførstebetjent som ved minst åtte anledninger uberettiget hentet ut en soningsfange fra fengsel, og medvirket til at en kollega uberettiget hentet ut soningsfangen ytterligere én gang. Domfelte mottok kr 50 000 for dette, og kollegaen kr 25 000. Høyesterett la stor vekt på at polititjenestemenn står i en særstilling, og at det er nødvendig at de nyter alminnelig tillit i samfunnet. Korrupsjon av polititjenestemenn undergraver tilliten til rettsapparatet, og truer viktige prinsipper samfunnet bygger på. Slik korrupsjon kan ramme tilliten til rettsstaten. Det ble også lagt vekt på at han undergravet soningen av den straffen soningsfangen var idømt. Beløpets beskjedne størrelse var ikke formildende. Straffen ble satt til fengsel ett år og seks måneder, fradømmelsen av stillingen som polititjenestemann og tap av retten til for fremtiden å inneha stilling i politiet.
Retten bemerker at den samlede straffen i begge disse to sakene inkluderte fradømmelsen av stillingen og tap av retten til å ha stilling i politiet. Straffverdigheten er derfor større enn hva fengselsstraffen alene gir uttrykk for.
Rt-2010-1624 gjaldt en saksbehandler i plan- og bygningsetaten. Han behandlet gjennom flere år en rekke byggesaker fra to brødre, og krevde i 2003 ca. kr 150 000 fra dem for undersøkelser han gjorde om eiendommer de vurderte å kjøpe. De gjorde opp via rabatter knyttet til et bilkjøp. Saksbehandleren krevde også i perioden 2004-2006 til sammen kr 12 000 fra en arkitekt for hjelp med byggesaker. Høyesterett la stor vekt på at korrupsjonen ble begått av en offentlig tjenestemann, men la også vekt på beløpets størrelse. Videre ble det lagt vekt på risikoen for skade ved at betalingen gjorde saksbehandleren sårbar for press i senere saker, og at forholdet var egnet til å ødelegge folks tillit til forvaltningens upartiskhet og integritet. Det ble også lagt vekt på at korrupsjonsforsettet varte i to år. Straffens utgangspunkt for saksbehandleren var fengsel i omtrent ett år og tre måneder. For de to brødrene som betalte minst kr 100 000, ble det lagt vekt på at korrupsjonen var langt mer situasjonsbetinget og tilfeldig, og at forsettet ikke strakk seg over tid. For dem var straffens utgangspunkt fengsel i rundt åtte måneder.
I HR-2016-1835-A hadde vedlikeholdslederen i det kommunalt eide busselskapet Unibuss, etter ordre fra sin sjef, ved å delta i en befaring og attestere uberettigede fakturaer, medvirket til at selskapet urettmessig ble belastet for arbeider for kr 575 000 som dets administrerende direktør hadde fått utført på sin privatbolig. Handlingen medførte fare for tilsvarende tap for Unibuss, som i tillegg risikerte ytterligere tap, typisk feiltildeling av oppdrag til byggefirmaet involvert og tap av omdømme og forretningsmuligheter. Sterke allmennpreventive grunner tilsa at medvirkning til så vidt betydelige bestikkelser, med risiko for slike virkninger, ble straffet strengt. Vedlikeholdslederens rolle i korrupsjonen var relativt beskjeden, hans forsett mindre sterkt enn de øvrige involvertes, og han fikk ingen direkte økonomisk fordel. Straffens utgangspunkt ble satt til fengsel i noe over ett år.
Risikoen for økonomisk tap og tap av omdømme for forretningsmuligheter har en viss overføringsverdi til vår sak. Forholdet var imidlertid kortvarig, og domfelte i saken hadde en vesentlig mindre aktiv rolle enn i vår sak. Samlet skadepotensial var også vesentlig mindre.
For grov korrupsjon utenfor offentlig sektor, vises til HR-2017-1663-A om kampfiksing. Hovedmannen avtalte med to fotballspillere at de mot en godtgjørelse på kr 100 000 hver skulle søke å medvirke til tap for sine klubber i to kamper i samme serierunde. Hovedmannen oppnådde netto gevinst på kr 260 000 ved å spille på de resultatene han søkte å oppnå ved avtalen med spillerne. Høyesterett la større vekt på handlingens karakter enn størrelsen på gevinsten. Det ble lagt vesentlig vekt på at manipulasjonen med resultatene også rammet tredjeparter. Hovedmannens handlinger var godt forberedt og med et profesjonelt preg. Spillerne hadde brutt det grunnleggende tillitsforholdet mellom klubb og spiller. Det ble lagt vekt på at oppdagelsesrisikoen var så liten at straffen måtte være betydelig for å ha noen allmennpreventiv virkning av betydning. Straffen for hovedmannen ble satt til fengsel i to år, og for spillerne ti måneder.
LB-2022-16537 gjaldt en skiftleder ved Rema 1000s distribusjonssentral med ansvar for rekruttering av vikarer. Han krevde og mottok betaling fra flere personer for å ansette dem, og deretter en andel av deres lønn for å fortsette å innkalle dem. Samlet mottok han ca kr 55 000. Korrupsjonen ble ansett som grov, særlig fordi den innebar utnyttelse av utenlandske personer uten særlig kjennskap til norsk arbeidsliv og språk. Medvirkeren hadde rekruttert aktuelle søkere og innkrevd kontant betaling som ble levert til hovedmannen. Straffens utgangspunkt for hovedmannen var fengsel i ti måneder, og for medvirkeren fengsel i seks måneder.
Retten bemerker at skadepotensialet i vår sak er i særklasse vesentlig større og varigheten vesentlig lengre.
Etter en samlet vurdering er retten enig med aktor i at straffens utgangspunkt bør være fengsel i opp mot ett år og ni måneder. Retten legger avgjørende vekt på skadepotensialet ved den meget sensitive informasjonen DNV forvalter og det helt ekstraordinære alvoret ved at korrupsjonen skjedde til fordel for russisk etterretning.
I formildende retning legger retten for det første vekt på at tiltalte i stor grad har samarbeidet med politiet og gitt politiet viktig informasjon under etterforskningen. Særlig det samlede beløpet tiltalte har mottatt, bygger på tiltaltes forklaring. Tiltalte har ikke gitt en uforbeholden tilståelse, men det skal legges vekt på hans samarbeid.
Videre legger retten vekt på saksbehandlingstiden, som samlet sett har blitt for lang. Saksbehandlingstiden kan bare i begrenset grad tillegges vekt i korrupsjonssaker, når det ikke har vært noe å utsette på fremdriften i saken. Korrupsjon er vanskelig å avdekke, jf. Rt-2010-1624 avsnitt 30. Retten tar ved sin vurdering utgangspunkt i at siktelsen ved pågripelsen gjaldt overtredelse av strl. § 124 (grov avsløring av statshemmeligheter), som har en strafferamme på fengsel i 15 år. Det var nødvendig med en grundig etterforskning for å undersøke om tiltalte hadde avslørt hemmelige opplysninger som kunne skade grunnleggende nasjonale interesser. En slik etterforskning måtte nødvendigvis ta noe tid. Siktede satt i varetekt fra pågripelsen 15. august 2020 til 7. desember 2020. Han var ved løslatelsen forespeilet at etterforskningen kunne forventes avsluttet våren 2021. I perioden februar-august 2021 ble de fleste etterforskerne på saken i et halvt år overført til en annen sak, noe som forsinket fremdriften. Det tok deretter lengre tid enn planlagt å ferdigstille etterforskningen. Tiltalen er datert 16. juni 2022. Det foreligger ikke ren liggetid med fullstendig inaktivitet, men en forsinkelse på rundt ett år.
Saken har naturlig nok vært en betydelig personlig belastning for domfelte og hans familie, og belastningen har som følge av saksbehandlingstiden vart lengre enn det som var nødvendig. Som utgangspunkt skal ikke påregnelige personlige belastninger for domfelte og hans familie tillegges vekt ved domfellelse for korrupsjon, jf. Rt-2010-1624. Tiltalte har imidlertid fått psykiske og psykosomatiske helseproblemer på grunn av saken og den langvarige etterforskningen. En psykologerklæring 20. desember 2021 beskriver posttraumatiske opplevelser og vonde opplevelser som preger hans tanker og atferd, men ikke en aktiv PTSD. [behandlingssted]s utredning konkluderte i oktober 2022 ikke med PTSD, men at tiltalte har en vedvarende depressiv reaksjon, som fremsto situasjonsbetinget i lys av en langvarig etterforskning og rettsprosess. Retten legger noe vekt på dette.
Retten legger til grunn at soning i fengsel vil berøre tiltaltes datter på 10 år ved at faren under soningen ikke kan bo sammen med familien. Barnets beste skal være et grunnleggende hensyn ved avgjørelser som berører barn, jf. Grunnloven § 104 andre ledd. Retten tar utgangspunkt i at det vil være best for datteren at faren ikke må sone i fengsel, men mener utfra sakens alvor at det likevel er nødvendig med ubetinget fengselsstraff. Det er utfra sakens alvor heller ikke rom for å legge avgjørende vekt på hensynet til datteren ved utmålingen.
De formildende forholdene tilsier en reduksjon i straffen. Etter en konkret helhetsvurdering bør reduksjonen utgjøre opp mot fem måneder.
Retten har etter en samlet vurdering kommet til at straffen passende kan settes til fengsel i ett år og fire måneder, og at det ikke er grunnlag for å gjøre noen del av den betinget.
Tiltalte har vært berøvet frihet i anledning saken, og skal ha fradrag for dette i straffen, jf. strl. § 83. Han ble pågrepet 15. august 2020 ca. kl. 13.15 og varetektsfengslet ved Oslo tingretts kjennelse 17. august 2020 frem til løslatelsen 7. desember 2020. Han satt i fullstendig isolasjon deler av tiden. Det er enighet om at samlet varetektsfradrag skal være 124 dager.
Påtalemyndigheten har påstått inndragning av utbytte med kr 50 000, jf. strl. § 67.
Inndragning er betinget av at utbytte faktisk er oppnådd og kravet kan ikke overskride den reelle berikelsen, jf. bl.a. Rt-1995-542 og Rt-2005-779. Det må følgelig bevises utover rimelig tvil at tiltalte faktisk har oppnådd utbytte ved sine handlinger, jf. Ot.prp.nr.90 (2003–2004) punkt 30.1 på side 461 (spesialmotivene til strl. § 67).
Dersom det først bevises at utbytte faktisk er mottatt, men størrelsen av utbyttet ikke kan godtgjøres, fastsettes beløpet skjønnsmessig, det vil si til det som er mest sannsynlig, jf. strl. § 67 andre ledd siste setning og Ot.prp.nr.90 (2003–2004) side 461.
Inndragning av utbytte etter strl. § 67 foretas overfor den utbyttet er tilfalt direkte ved handlingen, jf. strl. § 71 første ledd. Retten har som angitt foran funnet det bevist at tiltalte har mottatt til sammen kr 40-50 000, slik han selv har forklart, og at dette er utbytte av straffbare handlinger. Basert på omtalen av pengeytelsene foran legger retten til grunn som mest sannsynlig at tiltalte i alle fall har mottatt kr 45 000. Dette skal da som utgangspunkt inndras.
Ansvaret etter bestemmelsen kan imidlertid reduseres eller falle bort i den grad inndragning vil være klart urimelig, jf. strl. § 67 første ledd siste setning. I formuleringen «klart urimelig» ligger at terskelen skal være høy for å redusere inndragningen etter lempningsregelen, og bestemmelsen er beskrevet som en «snever lempningsregel», jf. HR-2021-301-A avsnitt 21 med henvisninger. I Ot.prp.nr.90 (2003–2004) side 461 er den omtalt som en «meget snever unntaksregel», og det understrekes at utbytte skal inndras i flere saker og i større omfang enn tidligere, slik at lovbrytere ikke får beholde utbyttet av forbrytelser.
Det skal ikke uten videre gjøres fradrag selv om utbyttet er forbrukt og den siktede har svak økonomi. Og jo mer man er i kjerneområdet for inndragning av utbytte, desto mer skal det til før inndragningsansvaret bør reduseres, jf. Ot.prp.nr.8 (1998–1999) side 65.
Retten kan ikke se at det er noe grunnlag for å redusere inndragningsbeløpet, og det er heller ikke anført. Tiltalte er på grunn av saken uten arbeid og mottar arbeidsavklaringspenger, men har ellers en ordinær økonomi. Inndragningen vil utfra en konkret helhetsvurdering ikke være klart urimelig.
Retten mener at den samlede reaksjonen står i rimelig forhold til lovbruddet, jf. strl. § 29 andre ledd.
Påtalemyndigheten har ikke lagt ned påstand om at tiltalte skal idømmes sakens omkostninger. Hovedregelen er at domfelte skal idømmes saksomkostninger, jf. strpl. § 436 første ledd. Dette gjelder likevel bare dersom det antas mulig å oppnå betaling, og skal avpasses domfeltes økonomiske evne, jf. strpl. § 437 tredje ledd. Hovedforhandlingen varte fire rettsdager. Tiltalte har en ordinær økonomi. Han skal sone fengselsstraff av noe varighet, og får inndratt kr 45 000. Etter en samlet vurdering settes beløpet til kr 5 000.
***
Dommen er avsagt under dissens som angitt foran.
***
På grunn av sakens omfang er ikke dommen avsagt innen tre dager, jf. strpl. § 42 tredje ledd.
***
DOMSSLUTNING
Til fradrag kommer 124 – hundreogtjuefire – dager for utholdt varetekt.
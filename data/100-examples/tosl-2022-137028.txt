Det er ut fra bevisførselen på det rene at tiltalte til tid og sted som nevnt i tiltalen passerte det siste punktet for betaling av varer som beskrevet uten å betale. Ifølge vitneforklaringen til butikksjef B hørte han pipelyden (alarmen) som ble utløst ved portalen. Han kom til kassen, og vedkommende som satt i kassen henviste til at tiltalte kun hadde betalt for en eske med mellombarer (sjokolade). Ifølge vitnet kom han i kontakt med tiltalte kort tid etter at sistnevnte hadde passert portalen. På innsiden av jakken hadde tiltalte ifølge vitnet en boxershorts som lå i pakning, samt tre løse boxershorts uten pakning. Det var pakningen på boxershortsen som hadde utløst alarmen. Ifølge vitnet erkjente tiltalte på stedet at boxershortsene var tatt i butikken. Han opplyste imidlertid til vitnet at han hadde glemt å betale for disse, og således kun betalt for esken med mellombarer.
Om det videre hendelsesforløp har vitnet B forklart at han ba tiltale bli med ham til kontoret for framvisning av id-kort. Samtidig tilkalte vitnet vekter. Etter at vekter ankom, gikk vitnet etter hvert tilbake til butikklokalet.
Retten finner ikke grunn til å trekke vitnet Bs forklaring og observasjoner i tvil.
Vekter C har forklart for retten at han ble tilkalt til butikken i forbindelse med tyveri av varer. Tiltalte framviste et svensk id-kort, og politiet ble tilkalt. Det ble skrevet en anmeldelse (dok. 02.01) hvor det framgår at det ble tatt en pakke med 3 boxershorts til en verdi av kr. 249, samt en pakke inneholdende i 1 stk. boxershorts til en verdi av kr. 119. Totalsummen av varene utgjorde etter dette kr. 368. Av påtegning på anmeldelsen framgår at det er avkrysset i rubrikken «Erkjenner de faktiske forhold, men ikke straffeskyld». Ifølge vitnet ble det avkrysset slik, fordi tiltalte framholdt at han hadde glemt å legge fram varene da han passerte kassen.
Ifølge C så han i ettertid gjennom film av video-overvåking av butikklokalet. Av videofilmen gjenkjente han tiltalte. Det framgår her at tiltalte inne i butikken fjerner emballasjen av en pakning med 3 st. boxershorts.
Retten finner ikke grunn til å trekke vitnet Cs forklaring og observasjoner i tvil.
Retten finner etter dette bevist at tiltalte har forholdt seg slik som beskrevet i tiltalen. Likeledes finner retten hevet ut over enhver rimelig tvil at tiltalte har handlet med vinnings forsett. Retten finner således helt å kunne utelukke tiltaltes forklaring på stedet om at han glemte å betale for boxershortsene. Det vises til at han hadde gjemt varene på innsiden av jakken, samt at han i forkant hadde fjernet emballasjen på den ene pakken med boxershorts. Dette viser at han utvilsomt har handlet med vinnings forsett.
Retten finner etter dette at så vel de objektive som subjektive vilkår etter straffeloven § 321 er oppfylt.
Spørsmålet er om tyveriet kan betegnes som mindre tyveri i straffeloven § 323s forstand. Denne bestemmelsen, som erstatter straffeloven 1902 § 391 a om naskeri, lyder som følger:
«Med bot straffes den som gjør seg skyldig i tyveri når straffskylden er liten fordi det gjelder en ubetydelig verdi og forholdene for øvrig tilsier det.»
For å belyse graden av klander etter straffeloven § 323 må både verdien av det som er tatt og forholdene for øvrig vurderes. Vilkårene er kumulative, men i helhetsvurderingen som skal foretas vil verdien stå sentralt, jf. Ot.prp.nr.22 (2008–2009) om endringer i straffeloven 2005, punkt 16.8.
Det er ikke tvilsomt at det i nærværende sak er tale om en ubetydelig verdi. Samlet beløp utgjør kr. 368. Etter rettspraksis synes verdigrensen å gå ved om lag 2000 kroner.
Forholdene for øvrig tilsier også at straffskylden må anses som liten. Forholdet framstår som relativt impulspreget.
Retten finner etter dette at forholdet med rette er subsumert som mindre tyveri.
Tiltalte blir etter dette å dømme for overtredelse av straffeloven § 323 første ledd, jf. § 321.
I henhold til straffeattest er tiltalte tidligere ustraffet i Norge. Han er heller ikke ilagt forelegg eller gitt påtaleunnlatelser.
Aktor har lagt ned påstand om at tiltalte idømmes en bot stor kr. 2000, subsidiært fengsel i 2 dager. Aktor har redegjort for at det ved utmålingen av botens størrelse er tatt hensyn til at tiltalte skal ha fradrag for utholdt varetekt i 2 døgn (25 timer), således at utgangspunktet for bot og subsidiær fengselsstraff er kr. 4000, subsidiært fire dager.
Retten slutter seg til aktors vurdering.
Straffen fastsettes etter dette til bot stor kr. 2000, subsidiært fengsel i 2 dager.
Saksomkostninger er ikke påstått, og idømmes ikke. Det vises til at det ikke foreligger nærmere opplysninger om tiltaltes formues- og inntektsforhold, jf. straffeprosessloven § 437 siste ledd. Det vises for øvrig til – som framholdt av aktor – at boten er nedsatt i forhold til forelegget under henvisning til fradrag for varetekt.
DOMSSLUTNING
A, født [00.00.1986], dømmes for overtredelse av straffeloven § 323 første ledd, jf. § 321 til en straff av bot stor 2000 – totusen – kroner, subsidiært 2 – to – dager fengsel. 
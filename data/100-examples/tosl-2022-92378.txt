A gjør etter det retten forstår gjeldende at virksomheten oppfyller vilkårene for tilskudd etter Lov om midlertidig tilskuddsordning for foretak med stort omsetningsfall, og at vedtaket om tilbakebetaling er ugyldig. A viser til at virksomheten består av to deler – hotelldrift og forskning og utvikling. Det er feil av Skatteetaten å legge sammen regnskapstallene for de ulike delene av virksomhetene. Hotelldriften har vært As hovedinntektskilde, og det var denne virksomheten han søkte om tilskudd for. Selv om A samlet sett har hatt negativ personinntekt fra foretaket, er det feil av Skatteetaten å legge til grunn at inntektene fra hotelldriften ikke var hans hovedinntektskilde. Inntektene fra hotellvirksomheten er benyttet til å dekke løpende levekostnader, og dette er også lagt til grunn i gjeldsordningen A er under. Da staten innførte reiseforbud fra mars 2020 til august 2020 for alle reisende i innland og utland, stengte det alle inntektsmulighetene for hotellvirksomheten, og inntekten falt til null. Tilskudd fra staten var dermed helt nødvendig for å overleve, og kompensasjonen var derfor riktig innvilget.
A gjør videre gjeldende at innestående på kontoene det er tatt utlegg i er unntatt fra dekning da beløpet i sin helhet er nødvendig til underhold av skyldneren og husstanden. Det er enighet om at A kan avsette ca. kr. 22 000 til underhold per måned. A gjør gjeldende at han har krav på å få avsatt månedlige utgifter i minst 6 måneder.
Skatteetaten gjør gjeldende at A har fått utbetalt tilskudd på feil grunnlag, og at vedtaket om tilbakebetaling er gyldig. Det er et vilkår for å få tilskudd for enkeltpersonforetak eller ansvarlig selskap at foretakets inntekt er innehavers hovedinntektskilde, jf. tilskuddsordningsloven 3 annet ledd og forskriften § 1-2. Slik bestemmelsen er formulert, kreves det at innehaveren har positiv personinntekt fra virksomheten, og at denne overstiger personinntekten fra andre kilder. A hadde negativ personinntekt fra virksomheten både i 2019 og i 2020, og oppfyller dermed ikke vilkårene i forskriften § 1-2.
Det er personinntekten fra foretaket sett under ett som skal legges til grunn ved vurderingen, selv om foretaket driver flere ulike virksomheter og de ulike virksomhetene i praksis drives adskilt.
Etter utleggsforretningen hadde A fortsatt kr. 39 816,41 tilgjengelig på sine kontoer. Dette er langt høyere enn det som var nødvendig å avsette til As utgifter. Skatteetaten har lagt til grunn at A har krav på å få avsatt kr. 22 765 til livsopphold per måned. Dekningsloven § 2-5 oppstiller et forbud mot at det tas utlegg i saksøktes fordringer i den grad de er «nødvendig til underhold av skyldneren og husstanden inntil lønn eller annen inntekt neste gang forfaller, likevel ikke utover to måneder med mindre særlige hensyn tilsier det». Det er på denne bakgrunn normalt å beregne hvor mye som skal avsettes til en måned da det er vanlig at en har månedlige utbetalinger av lønn eller annen inntekt. Etter utlegget hadde A gjenstående beløp til rådighet i sine kontorer på kr. 39 816,41, noe som utgjør underhold for tilnærmet to måneder. A har ikke godtgjort et behov for å avsette midler til underhold for lengre tid.
Skatteetaten har nedlagt følgende påstand:
Formålet med tilskuddsordningsloven var å etablere en midlertidig ordning for tilskudd til foretak som har stort omsetningsfall som følge av utbrudd av koronavirus, jf. lovens § 1. Vilkårene for å motta tilskudd følger av § 4:
«Foretak som nevnt i § 3 og som oppfyller følgende vilkår kan få tilskudd:
Nærmere vilkår for å motta tilskudd er gitt i Forskrift til lov om midlertidig tilskuddsordning for foretak med stort omsetningsfall, kapittel 2. I kapittel 3 er det gitt nærmere regler om beregning av tilskuddets størrelse. Av § 3-1 (5) følger det at tilskuddet begrenses av tidligere underskudd.
Det følger av bestemmelsen at tilskuddet kan ikke overstige det prosentvise omsetningsfallet multiplisert med summen av faste uunngåelige kostnader og ordinært resultat før skattekostnad siste regnskapsår. Resultatet fordeles på antall måneder regnskapsåret omfatter. Det innebærer at dersom summen av resultatet og faste uunngåelige kostnader er null eller lavere, det vil si at underskuddet er større enn faste og uunngåelige kostnader, kvalifiserer ikke foretaket til å motta tilskudd.
Begrensningen i § 3-1 (5) innebærer at foretak ikke kan få tildelt tilskudd basert på en større del av de faste kostnadene enn det foretaket selv er i stand til å dekke i en normal periode uten å gå med underskudd.
Det er ikke bestridt at foretaket gikk med underskudd i 2019. Skattekontoret opplyser i vedtaket om tilbakebetaling av tilskudd av 27. august 2021 at næringsoppgaven for 2019 viser underskudd (Ordinært resultat før skatt) på kr 291.989. Dette utgjør et gjennomsnittlig underskudd per måned på kr. 24.332. Underskuddet er større enn foretakets faste uunngåelige kostnader.
A har imidlertid vist til at virksomheten består av to deler, og at det er feil av Skatteetaten å legge sammen regnskapstallene for de ulike delene av virksomheten. Den delen av virksomheten som består av hotelldrift har gått med overskudd, og det er omsetningsfall i denne virksomheten A har søkt om kompensasjon for. Spørsmålet blir etter dette om virksomheten i enkeltpersonforetaket må ses under ett, eller om de ulike virksomhetene som drives i samme foretak må vurderes for seg etter lov om midlertidig tilskuddsordning ved omsetningsfall.
Borgarting lagmannsrett har i en avgjørelse i LB-2022-4421 kommet til at begrepet foretak, slik det er benyttet i loven og forskriften, omfatter det registrerte foretaket i sin helhet, og ikke ulike deler av virkosmheten. Spørsmålet i saken var om en underenhet av Geilo skisenter AS som drev med barnehage, kunne anses som et eget «foretak» i forskriftens forstand.
Helt konkret foretok lagmannsretten i avgjørelsen «en tolkning av ordet «foretak» slik det er brukt i henholdsvis tilskuddsordningsloven § 3 om lovens virkeområde og forskriften § 1-3 om unntak fra ordningen». Saksforholdet og de rettslige spørsmål i saken er derfor ikke direkte sammenlignbare med de spørsmål retten skal ta stilling til i klagen fra A. Retten viser blant annet til at tilskuddsordningsloven § 3 skiller mellom «foretak som er registrert i foretaksregisteret med hjemmel i foretaksregisterloven § 2-1», som var gjenstand for lagmannsrettens vurdering, og «enkeltpersonforetak registrert i enhetsregisteret hvis foretakets inntekt er innehavers hovedinntektskilde», som denne saken gjelder. Hensynene lagmannretten viser til ved tolkningen av begrepet «foretak» slik det er brukt i henholdsvis tilskuddsordningsloven § 3 forskriften § 1-3 gjør seg imidlertid etter rettens syn også gjeldende ved tolkningen av begrepet «enkeltpersonforetak registrert i enhetsregisteret hvis foretakets inntekt er innehavers hovedinntektskilde», og vurderingen av om virksomheten i enkeltpersonforetaket [virksomhet] må ses under ett, eller om de ulike virksomhetene som drives i samme foretak må vurderes for seg.
Lagmannsretten viser til at «Formuleringen «foretak som er registrert i foretaksregisteret med hjemmel i foretaksregisterloven § 2-1» tilsier [...] at det er den juridiske enheten som er registrert i Foretaksregisteret som anses som et foretak etter tilskuddsordningsloven § 3». Tolkningen underbygges av lovens forarbeider, der det fremgår at ordningen skal gjelde for «selskap som er registrert i Foretaksregisteret», jf. Prop.70 (2019–2020) side 10. På samme måte tilsier formuleringen «enkeltpersonforetak registrert i enhetsregisteret», at virksomheten i enkeltpersonforetaket må ses under ett. Også formålet med tilskuddsordningen, blant annet ønsket om rask elektronisk og maskinell saksbehandling av det store flertallet av søknader og rask utbetaling av tilskudd, gjør seg etter rettens syn gjeldende på samme måte for enkeltpersonforetak som for øvrige foretak som omfattes av loven.
Lagmannsretten oppsummerer vurderingen slik:
«tilskuddsordningslovens og -forskriftens ordlyd og system, sett i sammenheng med ønsket å etablere et regelverk tilpasset rask, maskinell saksbehandling slik det er kommet til uttrykk i lovens forarbeider, klart tilsier at begrepet «foretak» slik det er brukt i forskriften § 1-3 omfatter det foretaket som var registrert i Foretaksregisteret i sin helhet, og ikke bare den delen av virksomheten som drev barnehage»
Etter rettens syn må samme forståelse legges til grunn ved tolkningen av begrepet «enkeltpersonforetak registrert i enhetsregisteret hvis foretakets inntekt er innehavers hovedinntektskilde». Det er etter rettens syn ikke forhold som tilsier at lovgiver har ment at begrepet skal forstås på en annen måte eller at det foreligger andre holdepunkter som tilsier at ulike virksomheter som drives i samme enkeltpersonforetak skal vurderes for seg.Retten har etter dette kommet til at skattedirektoratet korrekt har lagt til grunn at det er «personinntekten fra foretaket sett under ett som skal legges til grunn ved vurderingen, selv om de forskjellige virksomhetene i praksis drives adskilt». Det foreligger dermed ingen feil ved vedtaket om tilbakebetaling av utbetalt tilskudd som medfører ugyldighet.
A gjør videre gjeldende at innestående på kontoene det er tatt utlegg i er unntatt fra dekning da beløpet i sin helhet er nødvendig til underhold av skyldneren og husstanden.
Det følger av dekningsloven § 2-5 at:
«Beslag kan ikke tas i skyldnerens penger, bankinnskudd og andre fordringer eller forråd av varer, for så vidt de er nødvendige til underhold av skyldneren og husstanden inntil lønn eller annen inntekt neste gang forfaller, likevel ikke utover to måneder med mindre særlige hensyn tilsier det».
Det er enighet om at A kan avsette ca. kr. 22 000 til underhold per måned. Ved avholdelse av utleggsforretningen innhentet Skatteetaten kontoinformasjon hvor det fremgikk at disponibel saldo i alle As kontoer var da på til sammen kr 134 002,41. Skatteetaten besluttet å ta utlegg i As kontoer med til sammen kr 83 456, slik at han fortsatt hadde kr 39 816,41 til rådighet til dekning av nødvendig underhold. Dette er tilstrekkelig til dekning av nødvendig underhold for en periode på i underkant av to måneder.
Retten har i brev til A 31. august 2022 bedt A om en nærmere redegjørelse for hvilke inntekter han mottok etter utleggsforretningen 8. juni 2022, og hvilke inntekter han forventet å motta i 2022. A opplyste i brev til retten 15. september 2022 at det var drift i virksomheten i dag, og at han har tjent ca. 250 000 kr på hotelldriften etter utleggsforretningen den 8. juni 2022. A opplyser imidlertid at overskuddet fra hotelldriften er investert i foretakets øvrige virksomhet. Det er derfor noe usikkert hva A har mottatt i lønn eller andre inntekter. For å få avsatt midler til nødvendig underhold utover to måneder, må det imidlertid foreligge særlige hensyn. Retten kan ikke se at det foreligger særlige hensyn som tilsier at A har krav på å få avsatt utgifter til nødvendig underhold utover to måneder.
Retten legger etter dette til grunn at midlene som gjensto på As konto etter utleggsforretningen var tilstrekkelig til dekning av nødvendig underhold frem til lønn eller annen inntekt neste gang forfalt.
Klagen tas etter dette ikke til følge. Skatteetaten har ikke fremmet krav om sakskostnader. Retten kan ikke se at A har hatt utgifter som kan kreves dekket, eller at det er grunnlag for å tilkjenne A sakskostnader etter tvisteloven § 20-4, jf. tvangsfullbyrdelsesloven § 3-3.
SLUTNING
Klagen over utleggsforretning avholdt 8. juni 2022 tas ikke til følge.
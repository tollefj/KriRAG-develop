Kjøring av motorvogn med promille over 1,2 straffes «som regel» med bot og ubetinget fengsel, jf. vegtrafikkloven § 31 annet ledd bokstav c. Ved straffutmålingen skal det bl.a. tas hensyn til «graden av påvirkning og hvilke farer kjøringen har medført», jf. vegtrafikkloven § 31 fjerde ledd. Det fremgår av Ot.prp.nr.65 (1987–1988) s. 28 at fengselsstraffen ved promille på over 1,5 normalt bør ligge mellom 21 og 36 dager.
Spørsmålet er om det ved kjøring av el-sparkesykkel er adgang til å avvike utgangspunktet om ubetinget fengselsstraff. Etter rettens syn er svaret ja.
HR-2016-2228-A gjaldt promillekjøring med en Segway som ble kategorisert som en motorvogn etter vegtrafikkloven § 22. Høyesterett uttalte i avsnitt 33:
«Lagmannsretten har i den forbindelse gitt uttrykk for at det kan tas hensyn til særtrekkene ved kjøring med selvbalanserende kjøretøy ved straffutmålingen. Det er jeg enig i, og i det aktuelle tilfellet kan det synes mer nærliggende å fastsette straffen basert på alminnelige straffutmålingsprinsipper enn å ta utgangspunkt i den normering som er gjort i vegtrafikkloven § 31.»
Retten kan ikke se at det er noen vesensforskjell mellom en sparkesykkel og en Segway i relasjon til trafikkrisiko. Etter det retten forstår gjelder de samme grenene for begge kjøretøy, altså maksfart på 20 km/t og maksvekt på 70 kg. En el-sparkesykkel er formentlig også selvbalanserende.
Retten kan ikke se at det har skjedd en rettsutvikling siden HR-2016-2228-A som tilsier en annen løsning enn den Høyesterett der «synes mer nærliggende». Retten kan heller ikke se at forarbeidene til endring i kjøretøyforskriften, gjennomført ved forskrift 25.mai 2022 nr. 920, som gjorde at el-sparkesykler regnes som motorvogn etter vegtrafikkloven, trekker i en annen retning enn HR-2016-2228-A. Tvert imot bekrefter Statens vegvesens høringsnotat datert 14. februar 2022 at «Segway-regelen» videreføres: «Det er ellers domstolene som vurderer og avgjør sanksjonsnivå med utgangspunkt i disse hovedreglene. Av særlig betydning er at Høyesterett (HR-2016-2228-A)», samt «Regelverket gir rom for å ta hensyn til særlige risikoforhold ved små elektriske motorvogner, og det nærmere reaksjonsnivået også på dette området vil bli avklart gjennom rettspraksis.»
Retten viser for øvrig til den grundige redegjørelsen i Oslo tingretts dom TOSL-2022-102803, som retten slutter seg til og finner veiledende i det videre.
Ved straffeutmåling etter alminnelige straffeutmålingsprinsipper skal det gjøres en konkret vurdering hvor sentrale momenter er handlingens konkrete og generelle farepotensiale, oppstått skade, graden av påvirkning og utvist skyld, jf. LA-2021-25863.
Det tas også med at Høyesterett i HR-2022-1828-U uttalte: «Det er dermed ikke gitt at føring av elektrisk sparkesykkel under ruspåvirkning sier noe om risikoen for promillekjøring med bil.»
Siktede er tidligere ustraffet. Han kjørte på en bilvei med høy påvirkningsgrad. Det legges til grunn at han vinglet. Det legges også til grunn at det ikke var andre trafikanter i nærheten av ham. Det kunne imidlertid lett ha oppstått faresituasjoner eller skader.
I formildende retning skal det legges vekt på at siktede har tilstått forholdet og samtykket til tilståelsespådømmelse, jf. straffeloven § 78 bokstav f.
LA-2021-25863 gjaldt uaktsom føring av el-sparkesykkel i ruspåvirket tilstand, men før nevnte forskriftsendring. Her var vegtrafikkloven § 21 («skikket til å kjøre på trygg måte») overtrådt, ikke § 22. Tiltalte hadde 1,76 i promille, han kjørte i sentrum på ettermiddagstid og det endte i en ulykke. Lagmannsrettens flertall fastsatte straff basert på alminnelige straffeutmålingsprinsipper til betinget fengsel i 14 dager, samt en bot på kr 15 000, subsidiært 15 dager fengsel.
Retten mener straffen bør være betinget også i vår sak. Det bemerkes for øvrig at det gjør seg gjeldende særegne forhold ved siktedes person som tilsier at fengselssoning er en uheldig reaksjon. Siktede har vært gjennom et samlivsbrudd og 12. august i år forsøkte han å ta sitt eget liv. Siden den tid har han vært innlagt på [DPS] hvor han får behandling for problemer i relasjon til bl.a. hans alkoholbruk. Siktede har begynt å ta medisiner, han tar regelmessige urinprøver for å holde seg edru. Siktede opplyser at ønsker å fortsette med behandlingen også etter at han skrives ut fra institusjon. Siktede har jobb han kan komme tilbake til når han utskrives.
Retten mener 18 dager betinget fengsel er passende. Uten tilståelsen ville siktede fått 20 dager.
Det skal utmåles en bot, jf. vegtrafikkloven § 31 annet ledd. Av Ot.prp.nr.65 (1987–1988) punkt 8, merknader til § 31, fremgår det:
«En og en halv brutto månedslønn kan tjene som veiledning. Bare i sjeldne tilfelle vil det være tale om å fastsette bøter under 10.000 kroner etter dagens prisnivå. For øvrig skal bøtene tilpasses overtrederens totale økonomiske situasjon».
Etter rettens syn gjør ikke det veiledende nivået på 1,5 gange brutto månedsinntekt seg gjeldende i vår sak, jf. HR-2016-2228-A og rettens vurdering av dennes relevans ovenfor.
Retten finner her grunn til å sitere fra TOSL-2022-98642, som gjaldt kjøring av elsparkesykkel med promille på 1,58.
«Retten tar utgangspunkt i at ruspåvirket kjøring av elsparkesykkel innebærer en betydelig skaderisiko både for en selv og for andre, og at boten av allmennpreventive hensyn må settes høyt nok til å virke avskrekkende. Størrelsen på boten må samtidig stå i forhold til lovbruddet, jf. straffeloven § 53. Ruspåvirket kjøring på elsparesykkel er ikke like farlig som ruspåvirket kjøring med bil, jf. Statens vegvesens høringsnotat s. 7. Etter rettens syn kan ikke den veiledende normen om halvannen ganger brutto inntekt uten videre legges til grunn når straffen skal utmåles etter alminnelige strafferettslige prinsipper, og etter rettens syn vil ikke en så stor bot stå i forhold til lovbruddet. Etter rettens syn er det mer naturlig å ta utgangspunkt i bøtenivået for liknende overtredelser i bøtedirektivet. Den mest nærliggende sammenlikningen er bøtedirektivets satser for ruspåvirket kjøring med promillenivå i blodet mellom 0,41 og 0,5, som etter Oslo politidistrikts bøtedirektiv av 15. september 2021 straffes med bøter på kr 11 000. Dette bør justeres noe opp, særlig på grunn av det høye promillenivået i vår sak. I nevnte LA-2021-25863 ble boten fastsatt til kr 15 000. Saksforholdet der var noe annerledes ved at saken gjaldt overtredelse av vegtrafikkloven § 21 og ikke § 22, og i tillegg gjaldt overtredelse av vegtrafikkloven § 3. Påvirkningsgraden var også noe høyere: alkoholkonsentrasjonen i blodet var 1,76 promille. Samlet sett mener likevel retten at nivået som lagmannsretten la seg på er et passende nivå også i vår sak, og at boten bør settes til kr 15 000. Den subsidiære fengselsstraffen settes da til 15 dager, jf. HR-2022-981-A avsnitt 67.»
Retten slutter seg til denne vurderingen. Promillen i vår sak er noe høyere. Boten settes derfor skjønnsmessig til 18 000 kr, subsidiært 15 dager fengsel.
Det skal videre fastsettes en tapstid for siktedes førerrett, jf. vegtrafikkloven § 31 første og annet ledd. Tap av førerett regnes ikke som straff, men er ment å verne samfunnet mot farlige førere. Det legges til grunn at siktedes førekort er utstedt fra Polen. Det er ikke til hinder for tap av førerett i Norge, jf. førerkortforskriften § 11-3.
Tapstiden skal i utgangspunktet være «minst to år», jf. tapsforskriften § 3-2 nr. 2. Det skal for øvrig «legges vekt på omstendighetene omkring det foreliggende forhold», jf. tapsforskriften § 2-1. Etter tapsforskriften § 3-12 skal det anses formildende at kjøringen har skjedd på moped eller elsparkesykkel.
Sett hen til den siterte uttalelsen i HR-2022-1828-U, vurderer retten at det konkrete forholdet tilsier et tap av førerett på 16 måneder.
Tiden føreretten har vært midlertidig tilbakekalt kommer til fradrag.
Det følger av tapsforskriften § 8-3 sjette ledd at siktede må avlegge full ny førerprøve for gjenerverv av førerett.
DOMSSLUTNING
Fullbyrding av straffen utsettes med en prøvetid på to år, jf. straffeloven § 34
Fristen regnes fra den dagen dommen er rettskraftig. Den periode førerkortet har vært beslaglagt før dommen er rettskraftig går til fradrag, jf. tapsforskriften § 1-4 første ledd.
Som vilkår for gjenerverv av førerretten må A avlegge full ny førerprøve, jf. tapsforskriften § 8-3 sjette ledd.
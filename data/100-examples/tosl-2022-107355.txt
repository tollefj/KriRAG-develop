A og B var på utkikk etter en leilighet i Spania. B tok i denne forbindelse kontakt med C som hun hadde kjent i mange år ettersom han drev med formidling av leiligheter i Spania.
C tok med B og A på en visningstur til Spania 23. oktober 2019. De så da på en leilighet som skulle selges av det spanske selskapet TM Grupo Inmobiliario. C opplyste at B og A skulle få et gavekort på EUR 8 000 dersom de kjøpte den aktuelle leiligheten.
B og A inngikk forhåndsavtale om kjøp 19. november 2019, og endelig kjøpsavtale ble inngått 24. januar 2020 mellom B og A som kjøpere og TM Grupo Inmobiliario som selger av den aktuelle leiligheten.
B tok senere kontakt med C og etterlyste gavekortet. C svarte i e-post av 12. mai 2020 at de ville få gavekortet etter at de hadde overtatt leiligheten.
A tok deretter kontakt med TM Grupo Inmobiliario og viste til gavekortavtalen som var inngått med C. D i TM Grupo Inmobiliario svarte at dette ikke var noe de ga ut, og at han skulle ta opp dette med C. Etter at D hadde oppnådd kontakt med C sendte han en e-post til A 2. juni 2020 hvor han gjenga hva C hadde svart. Det fremgikk av svaret fra C at det var han skulle betale gavekortet når de overtok leiligheten.
C sendte senere en e-post til A 24. februar 2021 hvor han opplyste at gavekortet ikke kunne oppfylles fordi selskapet som skulle betale dette var gått konkurs.
C anførte at han opptrådte på vegne av [virksomhet1] AS da han inngikk gavekortavtalen, og at [virksomhet1] AS var agent for TM Grupo Inmobiliario. [virksomhet1] AS brukte [virksomhet3] som markedsføringsnavn etter avtale med TM Grupo Inmobiliario. [virksomhet1] AS ble meldt oppløst 14. april 2020 og det ble senere åpnet konkurs i selskapet 21. juni 2021. C anførte at eiendomsvirksomheten i [virksomhet1] AS forut for dette hadde blitt overført til [virksomhet2] AS. I følge C var det derfor [virksomhet2] AS som skulle betale ut gavekortet. Dette lot seg imidlertid ikke gjøre ettersom [virksomhet2] AS gikk konkurs 17. desember 2020.Partene var uenige om hvem som var ansvarlig for å oppfylle gavekortavtalen og ytterligere dialog mellom partene førte ikke fram til noen løsning. A tok ut forliksklage mot C. Oslo forliksråd avsa dom 1. juni 2022 hvor C ble frifunnet.
A og B brakte saken inn for Oslo tingrett ved rettidig stevning av 25. juli 2022. C tok til motmæle ved tilsvar av 31. august 2022.
Tvistesummer er under kr 250 000 og saken er derfor behandlet etter reglene om småkravprosess.
Muntlig sluttbehandling ble holdt i Oslo tingrett 6. oktober 2022. B og C avga partsforklaring. Det ble ellers foretatt slik bevisføring som fremgår av rettsboken.
Det anføres prinsipalt at avtalen om gavekort ble inngått med C personlig. Den som inngår en avtale blir selv ansvarlig overfor medkontrahenten når noe annet ikke er markert eller klart forutsatt mellom partene. [virksomhet3] eksisterte ikke som selskap. Uklarhet om hvem som var avtalepart medfører at C selv er ansvarlig. C kan ikke høres med at han inngikk avtalen på vegne av [virksomhet1] AS. Dersom C eventuelt mente å inngå avtalen på vegne av dette aksjeselskapet, hadde han i så fall sterk oppfordring til å klargjøre dette. Det gjorde han ikke. C gjentok dessuten gaveløftet flere ganger og han nevnte aldri at han opptrådte på vegne av [virksomhet1] AS. C er derfor personlig ansvarlig for å oppfylle gavekortet på EUR 8 000 til saksøkerne.
Subsidiært anføres at C kan holdes erstatningsansvarlig etter aksjeloven § 17-1. C hefter for erstatningsbetingede handlinger eller unnlatelser som er begått i egenskap av å være styreleder og daglig leder i [virksomhet1] AS. C utga seg for å være direktør i et selskap som ikke eksisterte ([virksomhet3]). Saksøkerne hadde ikke mottatt noen informasjon om [virksomhet1] AS, herunder om selskapets økonomiske stilling, og det var derfor heller ikke mulig for saksøkerne å ivareta sine egne interesser. C visste at [virksomhet1] AS var på randen av konkurs. Det var grovt uaktsomt av C å tilbakeholde denne informasjonen for saksøkerne. Cs lovnad om gavekort på EUR 8 000 ble også gjentatt ved en rekke anledninger på tross av at han visste at [virksomhet1] AS ikke kunne oppfylle dette. C kan ikke høres med at eiendomsvirksomheten og forpliktelsen for gavekortet ble overført fra [virksomhet1] AS til [virksomhet2] AS i 2020. Det er ikke fremlagt noen dokumentasjon for dette, og saksøkerne ble heller ikke informert om noen slik overføring. Det vises for øvrig til at C stiftet [virksomhet4] AS 11. mars 2020 og at dette selskapet fremdeles driver med formidling av eiendom i utlandet.
Saksøkerne krever videre erstatning for utgifter til visningstur. Det ble avtalt med C at saksøkerne skulle betale en egenandel på kr 1 900 per person, og at de ville få dekket sine øvrige reiseutgifter. Med fradrag for egenandelene, utgjør de samlede reiseutgiftene til saksøkerne kr 7 512, og dette beløpet kreves erstattet av C. Saksøkerne krever også erstatning for utgifter til juridisk bistand før saksanlegget som utgjør kr 32 000 inklusive merverdiavgift.
Saksøkernes påstand
Avtalen om gavekort ble ikke inngått med C personlig. [virksomhet1] AS drev med formidling av eiendom i Spania og var agent for det spanske utbyggerkonsernet TM Grupo Inmobiliario, jf. fremlagte kontrakt av 1. november 2018. TM Grupo Inmobiliario hadde godkjent at [virksomhet1] AS kunne markedsføre seg som [virksomhet3]. C representerte [virksomhet1] AS i forbindelse med formidlingsvirksomheten av leiligheter. C har dermed ikke inngått avtalen med saksøkerne personlig. Det må også ha fremstått som åpenbart for saksøkerne at C opptrådte i næring. Ved et enkelt googlesøk ville saksøkerne avdekket hvilke selskaper C var tilknyttet, og at han opptrådte på vegne av [virksomhet1] AS ved formidlingen av leiligheter i 2019.
Det er heller ikke grunnlag for å holde C erstatningsansvarlig etter aksjeloven § 17-1. Terskelen for å ilegge et slik personlig ansvar er høy. Det medfører ikke riktighet at C utga seg for å være direktør i et selskap som ikke eksisterte. C hadde aldri sagt eller gitt uttrykk for at [virksomhet3] var et aksjeselskap. TM Grupo Inmobiliario hadde godkjent at [virksomhet1] AS kunne markedsføre seg som [virksomhet3], og det er følgelig ikke noe klanderverdig ved dette. Det var heller ikke klanderverdig å inngå avtalen om gavekort i forbindelse med visningen i 2019. [virksomhet1] AS hadde positivt driftsresultat både i 2017 og 2018, og det var en betydelig oppgang i inntekter fra 2017 til 2018. På avtaletidspunktet kunne verken C, eller noen andre, forutse at en pandemi skulle stanse all reisevirksomhet over en lang periode. C kunne heller ikke forutse utviklingen av hans sykdomsbilde. C flyttet eiendomsvirksomheten fra [virksomhet1] AS til [virksomhet2] AS i april 2020, og [virksomhet2] AS overtok da forpliktelsen for gavekortet. Agentforholdet med TM Grupo Inmobiliario ble samtidig videreført til [virksomhet2] AS. Gaveløftet ble gjentatt i e-post av 12. mai 2020, og den finansielle situasjonen var heller ikke kritisk på dette tidspunktet. C hadde tilført [virksomhet2] AS kr 130 000 i ny egenkapital og selskapet hadde på dette tidspunktet midler til å finansiere gavekortet. I tillegg hadde [virksomhet2] AS rimelig grunn til å tro at overtakelse var nært forestående, basert på e-postkorrespondanse med saksøkerne. Snarlig overtakelse ville utløst en provisjon som kunne blitt benyttet til å oppfylle gaveløftet. Årsaken til at overtakelse trakk ut i tid skyldes saksøkerne, og C kan ikke lastes for dette. Gavekortet er derfor en sak mellom saksøkerne og [virksomhet2]s konkursbo.
Erstatningskravene for reiseutgifter og advokatutgifter bestrides også ettersom C ikke er personlig erstatningsansvarlig.
Saksøktes påstand
Det er på det rene at C inngikk en muntlig avtale med saksøkerne om at de skulle få et gavekort på EUR 8 000 dersom de kjøpte den aktuelle leiligheten i Spania. Avtalen ble inngått da saksøkerne var med C til Spania på visningstur i oktober 2019. Saksøkerne skulle motta gavekortet ved overtakelse av leiligheten.
Endelig kjøpsavtale ble inngått 24. januar 2020 mellom saksøkerne som kjøpere og TM Grupo Inmobiliario som selger av den aktuelle leiligheten. Basert på bevisførselen legger retten til grunn at overtakelse av leiligheten først fant sted 14. september 2021.
Det omtvistede spørsmål er hvem som er ansvarlig for å oppfylle gavekortavtalen.
C anfører at han opptrådte på vegne av [virksomhet1] AS da han inngikk gavekortavtalen, og han har vist til at [virksomhet1] AS var agent for TM Grupo Inmobiliario.
Saksøkerne anfører på sin side at C er personlig ansvarlig, og de har vist til at C aldri nevnte for dem at han inngikk gavekortavtalen på vegne av [virksomhet1] AS.
Retten bemerker at det er en alminnelig avtalerettslige regel om at den som inngår en avtale selv blir ansvarlig overfor medkontrahenten når noe annet ikke er markert eller klart forutsatt mellom partene, jf. Rt-1980-1109 og Rt-1993-954. Ved vurderingen i nærværende mener retten det må ses hen til den etterfølgende e-postkorrespondanse hvor gavekortavtalen var tema.
Etter henvendelse fra saksøkerne bekreftet C gavekortavtalen i e-post av 12. mai 2020, hvor han skrev følgende:
«Etter overtakelse får dere gavekortet enten i form av møbler fra TM eller annet som vi kan finne på om dere vil kjøpe møbler fra andre.
Med vennlig hilsenCMobil [telefonnummer]»
Denne e-posten ble sendt fra Cs personlige e-postadresse. Ettersom C hadde opplyst at saksøkerne skulle få gavekortet fra TM, så henvendte saksøkerne seg til D i TM Grupo Inmobiliario, og de viste da til gavekortavtalen som var inngått med C. D i TM Grupo Inmobiliario besvarte henvendelsen i epost 2. juni 2020, hvor han skrev følgende:
«Det är ingenting vi gör. Ifall C har lovat dette, så är det något som C, [virksomhet3] ger ut. Inte TM Spanien. Ska ta upp det med honom.»
Det ble følgelig avklart at C ikke hadde inngått gavekortavtalen på vegne av TM Grupo Inmobiliario. Saksøkerne takket for at D ville ta dette opp med C ettersom gavekortet var en av forutsetningene for leilighetskjøpet. D oppnådde senere kontakt med C samme dag, og D sendte deretter en ny e-post til saksøkerne 2. juni 2020, hvor det sto følgende:
«Har fått svar fra C som skriver följande:
«Når det gelder gavekort til B så skal eg betale dette når der overtar – jeg skal kjøpe møbler/AC eller annet til de. Så det er ok. Jeg ordner det når vi overtar. Det skal vi gjøre sammen.»
Så det är helt klart, men det ordnas genom C. Inte genom oss här nere.»
Som det fremgår av Cs svar ble det ikke nevnt noe om at han hadde inngått gavekortavtalen på vegne av [virksomhet1] AS. [virksomhet3] ble heller ikke nevnt i Cs svar. C skrev derimot at det var han som skulle betale gavekortet når saksøkerne overtok leiligheten.
Etter dette finner retten det klart at det var C personlig som var ansvarlig for å oppfylle gavekortavtalen han hadde inngått med saksøkerne.
Retten mener for øvrig det heller ikke ville vært avgjørende om C hadde vist til [virksomhet3]. Det er på det rene at [virksomhet3] ikke eksisterte som selskap. [virksomhet3] ble kun benyttet som et markedsføringsnavn. Basert på bevisførselen legger retten til grunn at C ikke informerte saksøkerne om at han opptrådte på vegne av [virksomhet1] AS. Saksøkerne fikk således heller ingen informasjon om at [virksomhet1] AS benyttet [virksomhet3] som et markedsføringsnavn etter avtale med TM Grupo Inmobiliario.
Dersom C mente å inngå gavekortavtalen på vegne av [virksomhet1] AS, hadde han i så fall sterk oppfordring til å klargjøre dette overfor saksøkerne. Det gjorde han ikke. Retten bemerker videre at C også gjentok gaveløftet både 12. mai 2020 og 2. juni 2020 uten at [virksomhet1] AS ble nevnt, jf. ovennevnte e-postkorrespondanse. Etter rettens vurdering hadde C en klar oppfordring til å informere saksøkerne på dette tidspunktet dersom han eventuelt mente det var [virksomhet1] AS som var deres avtalepart i forhold til gavekortet. Retten viser blant annet til at [virksomhet1] AS hadde innsendt melding om oppløsning av selskapet til Foretaksregisteret den 14. april 2020. C har anført at han flyttet eiendomsvirksomheten fra [virksomhet1] AS til [virksomhet2] AS før oppløsningsmeldingen ble sendt til Foretaksregisteret. Han har videre anført at [virksomhet2] AS også overtok forpliktelsen for gavekortet til saksøkerne ved denne overføringen. Retten bemerker at C ikke har fremlagt noen dokumentasjon som kan underbygge at slik overføring fant sted. Det er videre på det rene at C heller ikke informerte saksøkerne om dette.
Etter den alminnelige avtalerettslige regel blir den som inngår en avtale selv ansvarlig overfor medkontrahenten når noe annet ikke er markert eller klart forutsatt mellom partene.Hva C eventuelt skulle ha ment, er derfor ikke avgjørende med mindre dette er formidlet til den annen part en klar måte. I dette tilfellet ble saksøkerne verken informert om at C mente å inngå gavekortavtalen på vegne [virksomhet1] AS eller at gavekortforpliktelsen senere angivelig skal ha blitt overfør til [virksomhet2] AS. Retten finner det derfor klart at C selv er ansvarlig overfor saksøkerne. Som tidligere nevnt mener retten at Cs svar 2. juni 2020, som er gjengitt ovenfor, også må forstås slik at det var C personlig som var ansvarlig for å oppfylle gavekortavtalen han hadde inngått med saksøkerne.
Retten er etter dette kommet til at C er forpliktet til å betale EUR 8 000 til saksøkerne i tråd med deres påstand. I henhold til den inngåtte avtale skulle gavekortet vært oppfylt ved overtakelse av leiligheten, og forsinkelsesrenter påløper derfor fra 14. september 2021 og til betaling skjer.
Saksøkerne har videre krevd erstatning for advokatutgifter forut for saksanlegget med kr 32 000. Retten finner at erstatningsvilkårene er oppfylt. Advokatutgiftene knytter seg til inndrivelse av gavekortkravet, og disse utgiftene var direkte foranlediget av at C nektet å oppfylle avtalen han hadde inngått med saksøkerne. Advokatutgiftene anses dokumentert og C har heller ikke fremsatt innsigelser mot kravets størrelse. Retten tar derfor kravet til følge.
Retten finner at saksøkerne også har krav på erstatning for utgifter til visningstur. C har ikke bestridt at det ble avtalt at saksøkerne skulle få dekket sine reiseutgifter med fratrekk for en egenandel på kr 1 900 per person. C har imidlertid anført at han inngikk denne avtalen på vegne av [virksomhet1] AS, og at han derfor ikke er personlig ansvarlig. Denne anførselen kan ikke føre fram. Ut fra bevisførselen er det heller ikke her noen holdepunkter for at C informerte saksøkerne om at han opptrådte på vegne av [virksomhet1] AS da han inngikk denne avtalen. Retten mener derfor at C selv er ansvarlig overfor saksøkerne. Det er dokumentert at saksøkernes reiseutgifter til visningstur utgjør kr 7 512 etter fratrekk for egenandeler, og retten tar dette kravet til følge.
Saksøkerne har vunnet saken, og de har da etter hovedregelen i tvisteloven § 20-2 første ledd krav på full erstatning for sine sakskostnader. Retten har vurdert unntaksbestemmelsen i tvisteloven § 20-2 tredje ledd, men kan ikke se at det foreligger noen tungtveiende grunner som gjør det rimelig å frita C for sakskostnadsansvaret i dette tilfellet.
Advokat Skårset har fremlagt en sakskostandsoppgave fra saksøkerne på kr 24 002 med tillegg av rettsgebyr. Motparten har ikke kommet med innvendinger til kostnadsoppgaven som ligger innenfor rammen i tvisteloven § 10-5 annet ledd. Rettsgebyr for forliksrådet utgjør kr 1 378 og rettsgebyr for tingretten utgjør kr 3 057. Retten finner at kostnadsoppgaven gir uttrykk for nødvendige kostnader i saken og legger den til grunn, jf. tvisteloven § 20-5.
DOMSSLUTNING
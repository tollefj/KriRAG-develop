Retten er kommet til at tiltalte skal dømmes til å tåle inndragning av kr 148 694 og ilegges saksomkostninger med kr 10 000.
Retten har ved sin vurdering lagt følgende faktiske forhold til grunn:Båten Polarstjerna, med fiskerimerke F-20-H fisket 12.02.2021 i havet utenfor Tufjord med snurrevad. Skipper på båten var styreleder i Jari Kystfiske AS, A. De kom over et felt med mye fisk. Han valgte derfor å sette på fangstbegrensingsutstyr for å hindre for stor fangst. Dette utstyret var imidlertid blitt gjenglemt på land denne aktuelle turen. A forklarte at de ved neste kast fikk for mye fisk i nota i forhold til hva han ønsket. Han startet å pumpe inn fisken, som var i all hovedsak torsk. Etter å ha pumpet inn ca 3 000 kg, oppdaget han at fisken beveget seg nedover. Dette så han ved at maskene i nota strakk seg. Det hastet derfor å få inn nota og fisken, slik at denne ikke røk, noe han hadde opplevd tidligere i tilsvarende situasjoner. Fisken ble deretter pumpet inn uten at den ble lagt i tankene om bord. Det viste seg etter hvert at det var så mye fisk i det aktuelle kastet at etter at alt var om bord lå det anslagsvis 7-10 000 kg fritt på dekket. Normalt oppbevares all fisken i RSV tanker om bord – tanker med kjølt sjøvann – men i dette tilfellet var det ikke plass til alt på tankene. A forklarte at han normalt sett estimerer fangst ved å ta tiden på pumpingen. Han har ikke noe mål for vann-uttrenging i tankene for å måle volum fisk der. Siden det ble så mye fisk ble estimeringen vanskelig. Han estimerte at det var 40 000 kg om bord, som han deretter meldte i kystfiskeappen kl 19:09 som en landingsmelding at skulle leveres ved Tufjordbruket.
Ved ankomst Tufjordbruket etter en knapp times gange, måtte han ligge i kø for levering, og han begynte å losse 21:50 på kvelden. Fiskeridirektoratet gjennomførte en fullkontroll av leveringen. Det var rund fisk i lasten som ble losset, og som ble veid i rund tilstand. Samlet vekt på fisken var 49 197 kg torsk. Denne ble deretter sløyd og hodekappet, og i denne tilstanden veide fangsten 29 337 kg, som ble ført på sluttseddelen.
Mottaket kjøpte fangsten for kr 27 pr kilo. Fangstverdien av differansen mellom levert mengde og meldt mengde i landingsmeldingen er tilsvarende inndragningsbeløpet på inndragningsforelegget. Dette fremkommer ved å ta 49 197 kg minus 40 000 kg, som er 9 197 kg forskjell. Denne mengden divideres med fastsatt omregningsfaktor på 1,5 for torsk, hvilket gir 6 131 kg sløyd hodekappet torsk. Multiplisert med kr 27 vil dette utgjøre kr 165 546.
Etter at saken ble avdekket har rederiet solgt båt og kvote. Tiltalte opplyser at man solgte dette for rundt kr 80 millioner, og at man hadde ca kr 10 millioner i gjeld. Det vil si at egenkapitalen i selskapet i dag er rundt kroner 70 millioner.
Et hovedspørsmål i saken er hvorvidt det er rund vekt eller sløyd og hodekappet vekt som skal legges til grunn for vurderingen om det er et avvik fra landingsmeldingen.
Forsvarer har anført at det er tallene på sluttseddel – altså i bearbeidet tilstand – som man må ta utgangspunkt i ved vurderingen av om det foreligger et straffbart avvik. Dette er begrunnet med at landingen ikke skjer før sluttseddel er skrevet, og at det følger av en naturlig forståelse av landingsforskriften § 3 og sammenhengen i regelverket at fiskeridirektoratet ikke har adgang til å foreta en vektkontroll før fangsten er «levert» i lovens forstand.
Retten er ikke enig i dette. Etter rettens vurdering er det klart at det er innveid kvantum rund vekt som skal brukes for å vurdere om det er avvik i estimeringen i landingsmeldingen som sendes.
Dette er i et realiteten et spørsmål om kontrollgjennomføringen.
Utgangspunktet for hvordan en kontroll kan og skal gjennomføres er regulert i havressursloven § 46. Av denne fremgår det at fiskerimyndigheten har en vid kontrolladgang til å føre tilsyn med fiskeriene. Det er etter rettens syn åpenbart hjemmel for å kontrollere hele fangsten og veie denne som et ledd i ressurskontrollen, jf havressursloven kap 7, også før denne er levert. Fiskeridirektoratets kontrollhjemmel er klart ikke begrenset til å gjelde til kun etter levering har skjedd, eller er avhengig av at levering finner sted samme omgang. Retten viser her til lovens § 44 hvor det heter
Fiskeridirektoratet skal føre kontroll med at dei som lova gjeld for, held seg til føresegner som er fastsette i eller i medhald av lova og anna lovgjeving om deltaking i, leiting etter og uttak, omsetning, produksjon, innførsle og utførsle av viltlevande marine ressursar
Det fremgår her at fiskeridirektoratet skal føre kontroll med at loven blir fulgt av de som loven gjelder for. Det er ikke noen begrensing å spore i kontrolladgangen verken i lov eller forarbeider hva gjelder problemstillingen her i saken.
Det er videre slik at vektene som skal føres i fangstdagboka, i elektronisk fangstrapportering og kystfiskeappen skal være rund vekt. Med rund vekt menes at fisken er usløyd. Retten viser her til ordlyden i forskrift om kystfiskeappen fjerde ledd bokstav j eksplisitt bruker begrepet «rund vekt» om det som skal meldes inn, noe også ERS forskriften § 13 bruker.
Forsvarer anfører videre at det er bestemt at man skal bruke omregningsfaktorer og at dette også må legges til grunn i denne saken. Retten er heller ikke enig i dette. Bruken av omregningsfaktorer har mange formål, og ett er kontrollformål. Retten viser her til forarbeidene til Havressurslova, Ot.prp 20 (2007-2008) pkt 8.2.7 om bruken av omregningsfaktorer, under kap 8 om ressurskontrollen:
Omrekningsfaktorar har i lang tid også vore brukt i statistikksamanheng for å berekne uttak av fisk. Etter at mange av dei viktigaste fiskeria er kvoteregulerte, har det vorte behov for å nytte omrekningsfaktorar også i samband med sjølve kvoteavrekninga og for å sikre at fartøya ikkje overfiskar kvotane sine. Kvotar og uttak av fisk vert fastsette i rund vekt, medan fangsten ofte vert landa meir eller mindre foredla. For å berekne ressursuttaket er det såleis nødvendig å kunne rekne om frå det kvantum produktvekt fartøya leverer til kvantum rund vekt.
Det er på det rene at det primære motivet for bruken av omregningsfaktorer er å ha et sammenlignbart vektgrunnlag, uavhengig av produkttilstand det kontrollerte produkt måtte ha. Det er således ulike omregningsfaktorer for fisk som er bare er sløyd og for fisk som er sløyd og hodekappet. Det er på denne måten at ressurskontrollen kan finne sted uavhengig av om man kontrolleres på sjøen, om man leverer rund fisk eller bearbeidet fisk. Det er et knesatt prinsipp om at all ressursuttak skal beregnes utfra vekt på rund fisk.
For retten fremstår det derfor som en fremmed tanke når forsvarer anfører at når man har fangstens reelle vekt som rund fisk, så skal ikke denne kunne legges til grunn. Dette strider etter rettens syn klart med det materielle sannhets prinsipp, som hviler som en grunnpilar i norsk strafferettstenkning. Retten kan ikke se noen vektige argumenter mot dette syn i saken. Om fangsten i det konkrete tilfelle skulle være rund, ser ikke retten noen gode grunner for at denne skulle måtte bearbeides til en produkttilstand for deretter å tilbakeberegnes til det produktet man allerede hadde for å finne en eventuell differanse.
Retten forstår også uttalelsen i Rt-2014-996 avsnitt 29 i samme retning, hvor Høyesterett sier at det for alle praktiske formål fortsatt er slik at fangsten må veies på kai for å konstatere avvik. Denne uttalelsen kan ikke tas til inntekt at det ikke er adgang til å foreta veiing på annen måte enn ved levering hvor det samtidig skjer en omsetning, tvert imot, denne uttalelsen konstaterer etter rettens syn at der det er praktisk mulig å gjøre det på annet vis, er det åpning for det.
Endelig påpeker retten at en slik forståelse av kontrolladgangen til fiskerimyndighetene som redegjort for over, anses mest i tråd med formålet til forskrift om kystfiskeappen § 1, hvor det fremgår at forskriften skal «legge til rette for en effektiv regulering av fiskeriene, bedre kontroll med ressursuttaket og et bedre grunnlag for statistikk». Dette formålet kan ikke forstås på annen måte enn at man har anledning til å kontrollere fisken i rund tilstand når det gir det beste grunnlaget for statistikk, som er uttak av ressurser fra havet i rund vekt.
Retten er derfor ikke i tvil om at det kvantum som skal legges til grunn for om det er avvik fra elektronisk landingsmelding er 49 197 kg.
Dette utgjør et avvik på 9 197 kg, og er en differanse på 18,7%.
En slik differanse er klart over hva man lovlig kan melde fra om straffritt. Retten viser til Rt-2002-1063 og Rt-2003-1543, særlig avsnitt 15, hvor det er uttalt at:
Fangstdagboken er et viktig virkemiddel i ressursforvaltningen, herunder for kontrollen med kvote- og bifangstbestemmelsene. Unnlatt eller feilaktig føring av fangstdagboken er i seg selv et alvorlig forhold.
En differanse på 18,7% mellom meldt fangst og reell mengde om bord er å anse som feilaktig føring av fangstdagboken, eller som i dette tilfellet feil innhold i landingsmeldingen, jf forskrift om kystfiskeappen § 6, jf havressursloven § 36.
Når det konstateres en objektiv overtredelse av havressursloven kan inndragning finne sted, jf havressursloven § 65. Dette er lagt til grunn i Rt-2014-996 avsnitt 13.
I vurderingen av om inndragning skal skje er det i samme dom uttalt at inndragning bare skal finne sted der det er påkrevd og forholdsmessig, jf avsnitt 16. Deretter går Høyesterett igjennom rettspraksis oppigjennom årene før Høyesterett konkluderer slik i avsnitt 22:
Effektiv kontroll med fiskeriene er svært viktig av hensyn til ressursforvaltningen. I denne kontrollen er rapportering av fangst like sentralt i dag som tidligere, selv om rappotertingsmåten har endret seg. Etter den rettspraksis jeg har redegjort for, skal kontrollbehovet tillegges vekt ved spørsmålet om inndragning skal foretas
I den saken var det tre meldinger om daglig fangst som var forsinket levert.
Retten vurdere dette videre i avsnitt 30 slik:
Etter mitt syn kan ny teknologi som øker oppdagelsesrisikoen betydelig, ikke endre behovet for inndragning når rapporteringsplikten ikke etterleves. Jeg nøyer meg med å vise til hva jeg tidligere har nevnt om behovet for å kunne føre en løpende kontroll av hensyn til ressursforvaltningen og siktemålet med inndragningsinstituttet i den forbindelse
Etter rettens skjønn viser denne vurderingen med all tydelighet det strenge ansvar som ligger på næringsutøvere innen fiskeri. Selv om oppdagelsesrisikoen i dette konkrete tilfellet var tilstede, idet man var klar over direktoratets tilstedeværelse, så er det jevnt over svært liten oppdagelsesrisiko. Av hensyn til ressursforvaltningen er det svært viktig at det ved brudd på rapporteringsplikten foretas inndragning for å sikre lovbudets effektivitet.
Retten er etter dette kommet til at det må foretas inndragning hos rederiet.
Det neste retten må ta stilling til er inndragningens størrelse.
En langvarig rettspraksis er klar på at det er fangstens verdi, eller verdien på avviket av det underrapporterte, som skal danne utgangspunktet for inndragningens størrelse. Retten viser til Rt-2002-1063 og særlig Rt-2014-996. Det er kun når det er forsettlige overtredelser, eller rene uhell, at det er grunn til å fravike dette utgangspunktet. I saken er det ikke grunnlag for å konstatere hverken det ene eller andre. Retten bemerker at man fikk i dette tilfellet en stor fangst, og for retten fremstår det som at skipper manglet rutiner for å håndtere dette, eller å ha utarbeidet reelle handlingsalternativer, slik at estimeringen bar stor preg av usikkerhet. En slik situasjon kan hverken karakteriseres som et hendelig uhell eller å være uventet. Retten ser derfor ikke grunnlag for å fravike hovedregelen.
Fangstverdien på det feilmeldte kvantum fisk er fra påtalemyndigheten satt til kr 165 546. Dette baseres på en omregningsfaktor på 1,5 fra levert mengde. I saken har man imidlertid alle reelle tall, slik at det ikke er behov for å bruke en standardisert omregningsfaktor for å finne verdien av reelt avvik.
Rund vekt på fangsten var 49 197 kg. Levert mengde sløyd og hodekappet torsk var 29 337 kg. Dette gir en reell faktor på 1,67. Differansen mellom meldt mengde om bord og reell mengde om bord var 9 197 kg. Omregnet til levert produkttilstand utgjør dette 5 505 kg. Med en kilopris på kr 27 pr kilo utgjør avviket en fangstverdi på kr 148 694. Hensynet til at det gunstigste faktum for tiltalte skal legges til grunn, tilsier at disse tallene legges til grunn. Retten kan ikke se at forskrift om omregningsfaktor hindrer denne forståelsen, idet denne, som nevnt over, har et helt annet formål enn å fastsette verdi på inndragningen i saken.
Saksbehandlingstiden har ikke vært av en slik karakter at det er grunnlag for å redusere inndragningsbeløpet. Retten bemerker her at inndragning ikke er straff. Inndragning har et gjenopprettende formål, slik at de hensyn som gjør seg gjeldende for liggetid innen straffeutmåling ikke slår til på samme måte i denne saken.
Saksomkostninger ilegges i medhold av straffeprosessloven § 436 med kr 10 000.
I vurderingen er det lagt vekt på at saken har ikke bydd på tvil, og selskapets økonomiske posisjon, som er solid.
DOMSSLUTNING
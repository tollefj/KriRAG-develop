Det skal utmåles straff for ett tilfelle av overtredelse av straffeloven § 356, jf. § 355, for å uaktsomt ha forårsaket brann, som lett kunne medføre tap av menneskeliv. Det følger av straffeloven § 356 at uaktsom fremkalling av fare for allmennheten straffes med bot eller fengsel inntil 3 år.
Det er sparsomt med rettspraksis på dette området. Av den praksis som foreligger følger at det normalt reageres med en fengselsstraff, helt eller delvis betinget.
LH-2007-168619 gjaldt et tilfelle av brann som oppsto som følge av tørrkoking, en person omkom i brannen. Straffen ble satt til fengsel i 120 dager, hvorav 60 betinget på grunn av lang saksbehandlingstid. Lagmannsretten uttalte at «denne typen overtredelser skal straffes strengt, som utgangspunkt med ubetinget fengsel av ikke ubetydelig lengde. Brann vil som følge av slik uaktsomhet jevnlig ha et stort skadepotensial, særlig der brann oppstår i hus bebodd av mange personer».
I LH-2008-26857 fant lagmannsretten det bevist at tiltalte hadde forårsaket brannen ved å tenne stearinlys eller liknende og deretter lagt seg til å sove uten å forsikre om at brann ikke kunne oppstå. Straffen ble der satt til 60 dager fengsel, der 30 dager ble gjort betinget. Det ble vist til at saken hadde «tatt noe tid å iretteføre».
I LG-2022-40398 ble tiltalte dømt til fengsel i 120 dager for å ha forårsaket brann som lett kunne medføre tap av menneskeliv. Han hadde gjentatte ganger avfyrt en «potetkanon» ved at han hadde fylt en rørdel med brennbar gass.
I dom fra tingretten, TSGUD-2018-15531, var ikke tiltalte tilstrekkelig varsom ved bruk av en lighter og/eller ved at hun røkte en sigarett med den følge at hun kom i kontakt med brennbart materiale slik at det oppsto brann som spredte seg til store deler av en bygning. Tiltalte som var beruset da hendelsen fant sted fikk 120 dager ubetinget, hvorav 100 dager ble gjort betinget. Siktede hadde utholdt 13 dager i varetekt som kom til fradrag og straffen ble ansett sonet.
Forsvarer har vist til at siktede bør ilegges samfunnsstraff, under henvisning til dom fra Nedre Romerike tingrett. Der ble en 50 år gammel mann ble dømt til 50 timers samfunnsstraff for uaktsom brannstiftelse. Forsvarer har vist til at siktede i vår sak har kommet alene til Norge fra [land], etablert seg her og akkurat fått fagbrev.
Retten viser til at samfunnsstraff hovedsakelig benyttes der det er grunnlag for å utmåle ubetinget fengselsstraff, men der det er forhold ved siktede/tiltalte som gir grunnlag for å ilegge samfunnsstraff isteden. Dette vil typisk være ung alder, rehabiliteringshensyn mv. Retten kan ikke se at slike forhold i tilstrekkelig grad gjør seg gjeldende i vår sak og mener at korrekt reaksjon er fengselsstraff.
Utgangspunktet for straffeutmålingen synes etter rettspraksis å være mellom 60 og 120 dager fengsel.
LH-2007-168619 og LG-2022-40398, der straffen ble satt til 120 dager fengsel, gjelder etter rettens syn mer alvorlige forhold enn i vår sak. I LH-2007-168619 omkom en person i brannen og i LG-2022-40398 var brannen forårsaket av at tiltalte hadde fyrt av en hjemmelaget «potetkanon» innendørs. Retten mener at LH--2008-26857 er mer sammenlignbar med vår sak og at utgangspunktet for straffen er 60 dager fengsel. Retten har vektlagt at brannen førte til store materielle skader. Den spredte seg raskt og innebar stor fare for beboerne i bygget.
Retten mener det er flere formildende forhold som bør reflekteres i straffeutmålingen. Retten viser til at siktede gjorde det han kunne for å slukke brannen og hindre skader da han skjønte hva som var i ferd med å skje. Han lette etter brannslukkingsapparat for å slukke brannen, men uten å finne dette. Han varslet straks brannvesenet og startet selv evakueringen av bygget.
Siktede tapte alt han eier i brannen, han var ikke forsikret. Han har uttrykt anger og forklart at han var langt nede etter det som skjedde og er lei seg for de problemer han har påført andre og at øvrige beboere mistet tingene sine i brannen.
Siktede har erkjent de faktisk forhold i politiavhør. Hans erkjennelse og forklaring har vært helt sentralt for sakens oppklaring. Siktede har også samtykket til at saken går som tilståelsesdom, noe som har forenklet iretteføringen av saken og redusert kostnadene for retten og påtalemyndigheten. Dette skal vektlegges i formildende retning, jf. straffeloven § 78 bokstav f.
Videre har siktede i vår sak, i motsetning til de nevnte dommene fra lagmannsretten, utvist en lav grad av uaktsomhet. Han hadde vann i bunnen av begeret før han snepiet røyken, men tok ikke høyde for at han hadde samlet gamle sneiper i begeret, noe som gjorde at hans sneip ikke kom i kontakt med vannet. Siktede forklarte også at han normalt benyttet et glass som askebeger.
Retten mener at individualpreventive hensyn ikke gjør seg gjeldende i denne saken og at allmenn preventive hensyn bare i svært begrenset grad gjør seg gjeldende. Retten mener at dette samlet sett tilsier at straffen fullt ut gjøres betinget.
DOMSSLUTNING
A, født [00.00.1994], dømmes for overtredelse av straffeloven § 356, jf. § 355. Straffen settes til fengsel i 60 dager.
Fullbyrding av straffen utsettes etter reglene i straffeloven § 34 med en prøvetid på to år.
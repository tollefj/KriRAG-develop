Retten legger til grunn for sin bevisvurdering at det er påtalemyndigheten som har bevisbyrden for at et straffbart forhold er begått, og at all rimelig tvil skal komme tiltalte til gode.
Politibetjent B har forklart at han var på oppdrag utenfor den russiske ambassaden fredag 29. april 2022 for å passe på at det ikke ble begått skadeverk mot ambassaden eller oppstod andre uønskede hendelser. Cirka kl. 16.50 ble han oppmerksom på tiltalte som syklet på fortauet forbi ambassaden. Han så at tiltalte spyttet én gang mot ringeklokken. Spyttet traff litt under kameraet på ringeklokken, samt på betongsøylen. Politipatruljen tok deretter kontakt med tiltalte. Noen dager senere sendte Oslo politidistrikt anmeldelse av forholdet til PST, da saken hører under PST sitt mandat.
Tiltalte forklarte at krigen i Ukraina berører han dypt på mange plan, og han innrømmet å ha spyttet mot ringeklokken tilhørende Russlands ambassade. Han har forklart at han siktet mot kameraet på ringeklokken, og at han gjorde dette for å markere sin avsky mot den russiske stats handlinger mot Ukraina. Han ønsket at de som satt på innsiden og fulgte med på kameraet skulle se hva som skjedde.Det første spørsmålet retten må ta stilling til er om handlingen faller inn under ordlyden i straffeloven § 184, som lyder slik:
§ 184. Krenkelse av representasjonen til en fremmed stat eller mellomstatlig organisasjon
Med bot eller fengsel inntil 1 år straffes den som her i riket krenker representasjonen til en fremmed stat eller mellomstatlig organisasjon ved å
Det er alternativet å «tilsmusse» en bygning som er anført i nærværende sak. Etter rettens syn er det ikke opplagt om spytting går inn under ordlyden i bestemmelsen.
Straffeloven § 184 er ment å være en videreføring av straffeloven 1902 § 95. I lovkommentaren til den tidligere bestemmelsen fremgår følgende om hva som ligger i ordlyden «tilsmusse»:
Som «tilsmussing» anses maling av slagord på vegger og dører. Hvorvidt plassering av stinkbomber i ambassadelokaler o.l. omfattes, synes tvilsomt – i ethvert fall hvis lukten er forbigående. Se dog første alternativ om fornærmelig opptreden.
Straffeloven 1902 § 95 første ledd, som lovkommentaren viser til, inneholdt frem til 1909 en bestemmelse om at den «som utsetter det fredelige forhold til annet land for fare» ved offentlig å forhåne eller opphisse til blant annet «hat mot et annet land eller dets statsstyrelse» eller ved «uten påviselig hjemmel å tillegge noen statsstyrelse urettferdige eller skammelige handlinger» kunne straffes. I 1909 ble bestemmelsens virkeområde innskrenket til å kun ramme hån mot en fremmed stats flagg eller riksvåpen. Dette straffebudet er ikke videreført i straffeloven 2005, og hensynet til ytrings- og demonstrasjonsfriheten utgjorde en sentral del av begrunnelsen for at dette straffebudet ikke ble videreført, jf. Ot.prp.nr.8 (2007–2008) s. 246-247. Etter rettens syn viser de innskrenkingene som har funnet sted at det skal noe mer til enn fornærmelig opptreden til for å være innenfor anvendelsesområdet.
Retten har videre sett hen til forarbeidene til straffeloven § 353 annet ledd som gjelder mindre skadeverk, som kan ha overføringsverdi ved tolking av straffeloven § 184. Etter bestemmelsen straffes den som «tilsmusser en gjenstand» som tilhører en annen. I Ot.prp.nr.22 (2008–2009) kapittel 16.9 side 459, uttales følgende om anvendelsesområdet:
Bestemmelsen skal som straffeloven 1902 § 391 annet ledd også ramme handlinger som er straffverdige på grunn av deres ekkelhet. Bestemmelsen vil blant annet ramme den som søler til eller skribler på en gjenstand med maling, spray, tusj eller lignende. Tilsøling med spytt vil etter omstendighetene også kunne rammes. Hvis handlingen setter fysiske spor i gjenstanden, eller smusset ikke lar seg fjerne på en enkel og rimelig måte, vil handlingen rammes av første ledd eller den alminnelige skadeverkbestemmelsen i § 351. Dette gjelder for eksempel såkalt 'tagging'.
Det fremgår altså av forarbeidene til bestemmelsen om mindre skadeverk at tilsøling med spytt «etter omstendighetene» kan rammes. Det er ikke nærmere angitt hvilke omstendigheter det kan være, og retten mener det må bero på en konkret skjønnsmessig vurdering i det enkelte tilfellet.
Retten har ikke funnet nærmere veiledning i rettspraksis av hva som ligger i begrepet.
Retten mener uttalelsene om hva som ligger i ordlyden «tilsmusse» trekker i retning av at det kreves at man må over en viss terskel for å være innenfor anvendelsesområdet, herunder at det blant annet kreves at det må en viss innsats til for å fjerne tilsmussingen. Etter rettens syn er dette ikke tilfellet i denne saken. Retten viser til at spyttet knapt var synbart, samt at spyttet på en enkel måte lot seg fjerne, og at det på denne bakgrunn ikke er naturlig å karakterisere handlingen som tilsmussing. Etter rettens syn er det mer nærliggende å betrakte handlingen i nærværende sak som forrakt og hån enn tilsmussing. Hva som anses straffbart etter bestemmelsen har også en side til ytringsfriheten som setter grenser for hvilke ytringer som er straffbare, jf. det som fremgår over om de innskrenkinger som har funnet sted.
På denne bakgrunn er retten ikke overbevist utover enhver rimelig tvil om at det tiltalte har gjort rammes av den objektive gjerningsbeskrivelsen i bestemmelsen, og retten viser til det som er skrevet innledningsvis om at all rimelig tvil skal komme tiltalte til gode.
Retten har etter dette kommet til at det objektive gjerningsinnholdet i straffeloven § 184 ikke er oppfylt, og A skal frifinnes for tiltalen.
DOMSSLUTNING
A, født [00.00.1968], frifinnes.
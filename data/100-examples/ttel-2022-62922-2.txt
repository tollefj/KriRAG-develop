Saken gjelder om det er inngått et bindende forlik i Husleietvistutvalget, og i så fall om dette forliket er ugyldig. Bakgrunnen for saken er at A og B leide en bolig av C. De måtte flytte ut av boligen, da denne skulle rives.C tilbydde paret å leie en annen bolig av ham, noe de aksepterte. Denne boligen leide de fra februar 2020, og frem til og med mai 2022.
Boligen hadde adresse [adresse]. Boligen hadde et bruksareal på 202 kvadratmeter, og 141 kvadratmeter i primærrom. Eiendommen hadde et tomteareal på 1555,2 kvadratmeter (dokumentsamlingens side 118), og det ble i rettsmøtet oppgitt at den var fra 1960-tallet. Det ble ikke inngått leiekontrakt, og leien ble avtalt til 10 000 kroner i måneden. Dette var det samme beløpet saksøkerne hadde betalt for å bo i den forrige boligen (dokumentsamlingens side 60).
Mot slutten av leieforholdet oppstod det tvist mellom partene, og saken ble brakt inn for Husleietvistutvalget. Det er ubestridt at partene den 31. mars 2022 signerte et forlik. Dette ble signert elektronisk. Saksleder Kari-Anne Klauman signerte samtidig som hun sendte ut forliket til partene. Deretter signerte advokat Geirr Frønes på vegne av saksøkte, før en av saksøkerne A, signerte dokumentet klokken 22:41. Ved signeringen fremgår det at øvrige aktører har signert (dokumentsamlingens side 9). Forliket (dokumentsamlingens side 7) hadde følgende bestemmelser:
Meklingsprotokollen ble tilsendt partene for elektronisk signering via offentlig godkjent signaturløsning (signering.posten.no). Forliket er derfor signert elektronisk.
Forliket har samme virkning som en rettskraftig dom, og kan med få unntak ikke ankes til tingretten. Ved manglende oppfyllelse kan forliket fullbyrdes/tvangsinndrives etter tvangsfullbyrdelseslovens regler for dommer, jf. forskrift om Husleietvistutvalg av 28.09.2000 nr. 1020§ 14(3).
Med forbehold om signering av forliket, har partene begjært saken hevet. Husleietvistutvalget tar med dette hevingsbegjæringen til følge, og treffer følgende vedtak:
Husleietvistutvalgets sak 2022/272 heves.
Kort tid etterpå sendte B denne mailen (dokumentsamlingens side 40) til Husleietvistutvalget sin postmottaksadresse:
«Kl. 1358 i dag ble vi lovet at vi skulle få en vite om punkt 4. 1 forliket skulle bortfalle. Dette har vi ikke mottatt noe videre beskjed om i dag kl. 2213.
K1. 2242. ble forliket underskrevet av oss. Klokken 2249. har vi fortsatt Ikke mottatt noen videre beskjed. Derfor velger vi å signere forliket for å sikre oss.
Vi har noen saker til å bemerke til partnermøte og forliket Punkt 4. er ikke avtalt under partsmøtet.
3-8. Deponering av omtvistet leieEr utleierens manglende medvirkning eneste grunn til at deponering etter annet ledd ikke kan skje, kan avtalen ikke sies opp eller heves på grunn av manglende leiebetaling hvis leieren setter beløpet inn på egen konto atskilt fra leierens evrige midler. Hvis utleieren på et senere tidspunkt vil medvirke til deponering etter annet ledd, plikter leieren innen rimelig tid å overføre beløpet til konto som nevnt i annet ledd.
Det er noe uklart hva som var nøyaktig utsendelsestidspunkt for denne mailen. Det fremgår ikke av det fremlagte skjermbilde. Hele den aktuelle mailen er heller ikke fremlagt, da man kan tydelig se at det teksten fortsetter nedover på siden.
Da saksleder Klouman i Husleietvistutvalget kom på jobb dagen etter, sendte hun ut et nytt forslag til forlik (dokumentsamlingens side 39). Det ble her gjort endringer i det første forlikets punkt 3 og 4, mens det ble tatt inn et nytt punkt 4. Dette medførte at punkt 4 til 6 nå ble punkt 5 til 7. Endringene ble som følger:
Det nye forliket ble signert av utleier (saksøkte), men det ble ikke signert av lederen i Husleietvistutvalget eller saksøkeren (dokumentsamlingens side 7). (Merk her at retten under saksforberedelsen trodde det var signert to forlik. Dette kom klart til kjenne uten at noen av aktørene korrigerte denne oppfattelsen. Det har ikke hatt betydning for sakens utfall.) Saksøkerne var misfornøyd med innholdet i forliket. Det ble deretter den 28. april 2022 tatt ut stevning til Telemark tingrett. Saksøkernes påstander har blitt endret flere ganger, og ingen av de opprinnelige påstandene til saksøkerne er en del av det endelige påstandsgrunnlaget.
For det første anføres det at det ikke er inngått et bindende forlik i Husleietvistutvalget. I klagen til Husleietvistutvalget ble det fremsatt en rekke påstander, herunder klage på feil og mangler. Dette skulle gi grunnlag for redusert husleie, og krav på erstatning. Klouman bekreftet i sitt vitneavhør at en mer grundig behandling av disse anførslene ikke ble gjort, og at disse ikke kom til uttrykk i forliket som sådan. Hun bekreftet at hun hysjet på B, og påstod at mine klienter oppnådde alt de ville. Dette var imidlertid ikke tilfellet.
De opplevde at de ikke ble hørt, og ba om at punkt 4 i forliket ble endret før man signerte. Dette skjedde imidlertid ikke. De satt og ventet utover kvelden, men det kom ingenting fra Husleietvistutvalget. Til slutt stod de i en posisjon hvor de opplevde at de ikke hadde et annet valg enn at de måtte signere. Denne side er ikke enig i det Klouman uttalte om at man ikke tydelig hadde kommunisert forbeholdet på forhånd. Mine klienter opplevde ikke forliket som noe tilbud for seg. Fem måneders leiereduksjon gav dem ikke fullt ut medhold i det de rettmessig hadde krav på. Et forlik må være balansert for at det skal være bindende for partene. Når det er tatt forbehold til en signatur, og dette forbeholdet ikke oppfylles, medfører dette at forliket ikke er gyldig inngått.
For det andre anføres det at forliket ikke er bindende/ugyldig som følger av at Husleietvistutvalget har trukket forliket tilbake igjen. Denne side er uenig i Klouman sin vurdering at forliket var bindende. Denne side anfører at forliket kan gyldig trekkes tilbake i medhold av avtaleloven § 39, jf. § 7. Den pressituasjonen mine klienter opplevde da det ble signert, og den klanderverdige behandlingen i Husleietvistutvalget medfører at det anses å foreligge en rimelig grunn til at forliket trekkes tilbake.
For det tredje anføres det at forliket er ugyldig etter avtaleloven § 36. Rettspraksis setter terskelen høyt, men denne er her oppfylt. Det skjedde en rekke klanderverdige forhold under husleietvistutvalgets behandling av saken. Mine klienter fikk ikke frem poengene sine, et revidert forslag kom aldri, de mottok ikke veiledning fra utvalget, de var ikke representert av advokat, de ble presentert dagen etterpå med et nytt forlik, de ble utsatt for et sterkt press, og det endelige forliksresultatet tok ikke hensyn til feilene om manglene ved boligen.
Kravet om redusert husleie utgjør kr 159 500. Denne side har beregnet at det bør skje en reduksjon i husleien med kr 5 500 pr. måned, og leieforholdet varte i 28 måneder. Dette innebærer at mine klienter kun skal betale kr 4 500 i måneden, men har betalt kr 10 000 for de 23 første månedene. At huset var 60 år gammelt var ikke avgjørende. Man skal ikke leie ut en bolig med alvorlige feil og mangler. Det vises til at det var store problemer med kloakken, fukt, og mugg. Mine klienter har fått fysiske plager på grunn av forholdene i boligen. De er syke fra før av, men sykdomsbildet har blitt betydelig forverret som følger av forholdene i boligen. Etter at de flyttet ut av boligen har de blitt mye bedre.
Det anføres at unntaksregelen i tvisteloven § 10-5 tredje ledd kommer til anvendelse. For en gangs skyld, fortjener mine klienter at denne saken behandles i sin fulle bredde. Man har nødt til å bruke nødvendig med tid for at man skal kunne behandle saken ordentlig.
Saken ble ikke ordentlig behandlet i Husleietvistutvalget, og det kreves derfor fulle saksomkostninger. Det nedlegges derfor følgende påstander
Mange av de manglene som forelå, og oppstod under bruken av boligen, har blitt utbedret. Utgangspunktet for B ved å bringe saken inn for Husleietvistutvalget var å få kompensasjon for feil og mangler, og han bestred at det forelå oppsigelsesgrunn. Dette var dermed omstendigheter som var kjent for ham, og for aktørene da forliket ble signert. Det ble ikke tatt noe forbehold ved signeringen av rettsforliket. Slike forbehold må fremgå på en utvetydig måte av forliket, jf. LA-2007-155154. Man kan ikke signere et forlik, og deretter si at dette er ugyldig fordi man i etterkant kommer med et forbehold. Lederen i Husleietvistutvalget uttalte også at et slikt forbehold ikke ble tatt da de diskuterte saken mellom seg i møtet, og etterpå. Om han ikke var villig til å inngå forliket, burde han aldri ha signert det.
Videre bestrides det at forliket er trukket tilbake av Husleietvistutvalget. Det er åpenbart at re-integraregelen i avtaleloven ikke kan anvendes. Den angir en svært høy terskel, og kommer kun til anvendelse dersom det inntreffer nye omstendigheter man ikke kjente til på avtaleinngåelsestidspunktet. Her kjente B til de omstendigheter han bruker som grunnlag for å si seg løs fra forliket da han signerte. Av den grunn kan bestemmelsen klart ikke brukes.
Det er også klart at avtalen ikke var urimelig, jf. tvisteloven § 19-12 annet ledd. Man fikk her en utvidet oppsigelsesperiode på to måneder, husleiefrihet på fem måneder – til en verdi av kr 50 000, og at utleier skulle betale for flytting og frakt av innboet. I tillegg vises det her til at man frafalt punkt 4 i forliket under utflyttingen. Leiligheten så ikke ut da den ble overtatt. Det var mye rot og søppel igjen, men man unnlot å kreve punktet gjennomført. Saksøkerne ble heller ikke utsatt for noe utilbørlig press under forliksforhandlingene.Klouman viste til at behandlingen foregikk på en normal måte, og at hun ikke uttalte noe om at de ville bli kastet ut neste dag om de ikke signerte.
Saksanlegget har vært åpenbart grunnløst, det bes om at tingretten tilkjenner fulle saksomkostninger i medhold av tvisteloven § 10-5 tredje ledd. Det nedlegges slik påstand
Det er reist en rekke anførsler for hvorfor man mener at forliket inngått i Husleietvistutvalget ikke kan gjøres gjeldende. Retten vil i punkt to vurdere om det kan sies å ha blitt inngått et forlik. Deretter vil man i punkt tre bedømme om forliket ble trukket tilbake – både av Husleietvistutvalget og av B selv. Etter dette vil retten i punkt fire vurdere om rettsforliket er ugyldig. Til slutt vil man i punkt fem ta stilling til anførslene om saksomkostninger.
Det første spørsmålet retten skal ta stilling til er om det i det hele tatt har blitt inngått et bindende forlik. Etter forskrift om Husleietvistutvalget (FOR-2016-06-21-765) § 11 tredje ledd annet punktum fremgår det at det er et vilkår for at noe skal kunne anses som et «forlik» at partene har underskrevet dokumentet. Elektronisk signatur via ID-porten likestilles med fysisk signatur.
Det er på det rene at B i dette tilfellet har signert dokumentet elektronisk. Dette skjedde klokken 22:41 på kvelden den 31. mars 2022. Saksøkerne har imidlertid likevel anført at de ikke er bundet av forliket, da de mener at B i forkant av signeringen hadde tatt forbehold, og at han gjentok dette i etterkant av signeringen. Klouman som var leder i Husleietvistutvalget uttalte at hun ikke hadde oppfattet det dithen at B hadde tatt noe signeringsforbehold. Hun uttalte at hun i etterkant av møtet sendte ut et forslag til forlik. Etter dette ble sendt ut, skal hun ha hatt samtaler med B på telefonen. Han uttalte da at han ikke ønsket å pakke å rydde ut av boligen, og at dette ikke hadde kommet med i det første forliksutkastet. Hun oppfattet imidlertid ikke disse innsigelsene som noe forbehold.
Det er på det rene at man kan innta forbehold ved signering av avtaler, sml. Rt-2014-100. Dette gjelder også ved signeringen av et forlik i tvisteløsningsorganene, sml. LA- 2007-155154. Av den sistnevnte avgjørelsen fremgår det imidlertid at dette må fremgå på en utvetydig måte av forliket. Om ikke dette er tilfellet må man selv bære ansvaret for at dette ikke har skjedd. Her fremgår det ikke av selve forliket at det tas forbehold. I motsetning til den aktuelle saken fra Agder lagmannsrett, ble forliket her inngått elektronisk. Det kan derfor argumenteres for at det forelå andre, og dårligere muligheter for å få inntatt nye bestemmelser i forliket. Retten mener imidlertid ikke at dette er en innvending. Slik retten ser det, har man i dette tilfellet valgt å skrive under på forliket slik det står. Om man ønsket at et forbehold skulle inntas, måtte man ha forsikret seg om dette før man underskrev forliket, og at forliksteksten dermed inneholdt et slikt forbehold.
Få minutter etter signeringen skrev B på mail at han hadde noen «bemerkninger» til forliket. Disse omhandlet forhold B ikke var fornøyd med. Han viste særlig til at punkt 4 ikke var avtalt under partsmøtet, og at han ventet på en tilbakemelding på om hvorvidt punktet skulle bortfalle. Av husleietvistutvalgsforskriften § 11husleietvistutvalgsforskriften § 11 det at sakslederen skal påse at forliket nøyaktig angir det partene er enige om. Selv om det som fremgår av forlikets punkt 4 åpenbart er i tråd med bakgrunnsretten, jf. husleieloven § 10-2 annet ledd, og angir et svært fornuftig resultat, mener retten isolert sett at lederen for Husleietvistutvalget ikke burde ha sendt ut forliket uten at man hadde forvisset seg om at dette var noe partene var enige om på forhånd. En tilsvarende bestemmelse som § 11 tredje ledd tredje punktum er inntatt i tvisteloven § 19-11 tredje ledd første punktum, og om denne uttaler Schei m.fl. «Tvisteloven: Lovkommentar» (2013) at
«...forliket nøyaktig skal angi det partene er enige om, svarer til kravet i tvistemålsloven § 285 første ledd annet punktum om at forliket skulle være «klart og tydelig avfattet», jf. NOU B side 725 og prp. side 438. Et uklart forlik kan gi opphav til tolkningstvil senere. Da skal retten ikke medvirke til at det inngås. Høy grad av presisjon er særlig viktig ved formuleringen av rettsforlik som løser tvistespørsmål med rettskraftvirkning for lang tid fremover, og som skal etterleves av partenes rettsetterfølgere. Forlik om grenser og andre rettsforhold vedrørende fast eiendom er eksempler.» (side 651).
Slik retten ser det, er husleietvistutvalgsforskriften § 11 tredje ledd tredje punktum en ordensregel, og om forlik kan sies å være gyldig inngått mellom partene må foruten signaturkravet i husleietvistutvalgsforskriften § 11 tredje ledd annet punktum, bero på alminnelige avtalerettslige prinsipper.
Om forbehold fremsettes, skal dette gjøres i forkant av underskrivningen for at det skal kunne ha virkning. Slik retten ser det, er det ikke bevist at et slikt forbehold ble fremsatt i forkant. Hans uttalelser må naturlig forstås som ledd i forliksdrøftelsene. Her fremgår det uansett av den aktuelle mailen at B underskrev forliket «for å sikre oss». Slik retten ser det, viser dette at man tok et bevisst valg for å slutte seg til avtalens bestemmelser. Man hadde således disposisjonsvilje. Man kan ikke slutte seg til et forliksutkast å forvente at det skal ha bindende virkning på de punkter man ønsker, men ikke at det skal ha det på de punktene man ikke vil etterleve. Dette ville ha stridt mot hele mekanismen bak slutning av avtaler. Her var B også gjort kjent med konsekvensene av underskrivning av Klouman.
På bakgrunn av dette mener retten at det kan herske liten tvil om at det ble inngått et bindende forlik, og at C hadde berettigede forventninger om dette.
Saksøkerne har videre gjort gjeldene at Husleietvistutvalget har «trukket forliket tilbake». Det har vært noe uklart for retten hva denne anførselen har vært basert på. I rettsmøtet ble det – etter samtaler med retten – gjort gjeldende at forliket må anses å ha blitt tilbakekalt på grunn av reglene i avtaleloven § 39, jf. § 7. Det har likevel vært noe uklart for retten om denne anførselen knytter seg til at re-integraregelen gir Husleietvistutvalget kompetanse til å kalle et forlik tilbake, eller om man kun har påberopt seg denne regelen i relasjon til B selv. Retten vurderer uansett først om Husleietvistutvalget har hatt adgang til å trekke forliket tilbake i denne saken.
Etter husleietvistutvalgsforskriften § 13 tredje ledd første ledd er et vedtak bindende for utvalget når det er truffet. I forbindelse med underskrivningen fattet Husleietvistutvalget et hevingsvedtak. Om den tilsvarende bestemmelsen i tvisteloven § 19-4 første ledd, uttaler Schei m.fl. «Tvisteloven: Lovkommentar» (2013) at
«...avgjørelsen er bindende, betyr at den ikke kan tilbakekalles eller endres av retten selv, med mindre det kan påvises en lovhjemmel for dette. Tvisteloven inneholder regler om retting av åpenbare feil i § 19-8 og om adgang til omgjøring av beslutninger og saksstyrende kjennelser i § 19-10. For øvrig kan avgjørelsen bare endres ved bruk av rettsmidler, se som eksempel Rt-1986-1408 hvor skifteretten uriktig hadde «annullert» en kjennelse om konkursåpning etter at det viste seg at innkallingen ikke hadde vært lovlig forkynt for skyldneren.» (s. 612).
I likhet med det som er tilfellet etter tvisteloven, har ikke husleietvistutvalgsforskriften en egen hjemmel for tilbakekall av avgjørelser, foruten henvisningen inntatt i § 13 sjette ledd. Re-integraregelen gjelder ikke for domstolen eller utvalgets sine avgjørelser/vedtak. Dette innebærer at når Husleietvistutvalget har avsagt en hevingskjennelse, har de ikke lenger herredømme over saken. Klouman har uttalt at Husleietvistutvalget ofte endrer forlik etter at et forlik er signert, og hevingskjennelse er fattet. Dette er noe de ikke har kompetanse til å gjøre. Om parter ønsker å endre et forlik inngått etter forskriften er det ikke noe i veien for dette, men endringsforliket vil ikke få den rettskraftsvirkningen som et forlik etter husleietvistutvalgsforskriften har. Dette vil i så fall måtte likestilles med en vanlig avtale.
I denne saken ble det sendt ut et forlik nummer to. Klouman fortalte at hun gjorde dette før hun så at forlik nummer en var signert. Uansett signerte hverken hun eller saksøkerne på det nye forliket, og hun har eksplisitt uttalt at man aldri har hatt en intensjon om å trekke tilbake noe forlik. Dette har hun uttalt at hun ikke har kompetanse til å gjøre. Slik retten ser det, er det derfor bemerkelsesverdig at saksøkerne har opprettholdt sine anførsler om at Husleietvistutvalget trakk forliket tilbake. Klouman uttalte eksplisitt at dette ikke var noe hun gjorde, eller hadde kompetanse til. Anførselen har klart ikke kunnet føre frem.
Det er også anført at B kan anvende re-integraregelen overfor sitt eget partsutsagn. Som et utgangspunkt er det ikke noen materielle skranker for dette. Etter husleietvistutvalgsforskriften § 14 fjerde ledd, jf. tvisteloven § 19-12 annet ledd kan et forlik kjennes ugyldig eller endres etter avtalerettslige regler. Re-integraregelen er en avtalerettslig regel, og det er liten tvil om at denne kan benyttes til å endre et allerede inngått rettsforlik (her forlik), jf. RG 1994 s. 888, og LA-1993-219. Det samme må gjelde for avtaleloven § 7.
Etter avtaleloven § 7 kan man kalle tilbake et løfte før svaret har kommet til løftemottakers kunnskap, og etter avtaleloven § 39 kan man på visse vilkår kalle tilbake et bindende partsutsagn etter at utsagnet har kommet til motpartens kunnskap. Slik retten ser det, er det tre årsaker til at § 7 ikke kommer til anvendelse. I denne saken kan ikke retten for det første se at det er kommet noe tilbakekall av løftet fra B. I mailen hans fremgår det kun at de hadde bemerkninger til forliket, men det sies samtidig at man valgte å signere forliket for at man skulle være sikret. Dette oppfyller neppe kravene til tilbakekall. For det andre ble ikke mailen rettet til løftemottageren, C, jf. avtaleloven § 7. Ved B var den siste parten som signerte ble hevingsvedtak ble fattet umiddelbart etter hans signatur. På grunn av de prosessuelle reglene, er retten for det tredje usikker på om avtaleloven § 7 kan komme til anvendelse. Det fremgår av forliket at saken blir hevet som forlikt når alle har underskrevet. Derfor mener retten at avtaleloven § 7 ikke kan komme til anvendelse her, jf. § 1. Retten ser imidlertid ingen grunn til å gå nærmere inn på dette forholdet, men påpeker at den stiller betydelige spørsmålstegn ved Husleietvistutvalgets praksis om at utvalgsleder signerer til slutt, sml. forskrift om signatur i domstolene § 6 annet punktum. At Klouman signerte først, medfører imidlertid ikke ugyldighet.
På bakgrunn av at mailen til B ikke kan sies å inneholde noe tilbakekall, kan ikke retten se at avtaloven § 39 kan komme til anvendelse. Det foreligger uansett ikke særlige grunner. B kjente her til de omstendighetene han var misfornøyd med, men valgte likevel å signere på forliket. Når det foreligger omstendigheter som en oppegående part var kjent med, og man likevel velger å signere, kan ikke retten se at det skal foreligge så tungtveiende grunner til at regelen kan komme til anvendelse, sml. Rt-2012-1904.
Av disse grunner må det også anses som klart at anførselen om at Husleietvistutvalgets vedtak har blitt tilbaketrukket vedtaket, eller tilbakekall ved re-integra, heller ikke kan føre frem.
Etter husleietvistutvalgsforskriften § 14 fjerde ledd, jf. tvisteloven § 19-12 annet ledd kan et forlik kjennes ugyldig dersom det er urimelig. Saksøkerne har anført at forliket må kjennes ugyldig på bakgrunn av avtaleloven § 36. Om anvendelsen av den nevnte bestemmelsen på rettsforlik uttaler Schei m.fl. «Tvisteloven: Lovkommentar» (2013) at
«Et rettsforlik kan kjennes ugyldig eller endres etter alminnelige avtalerettslige regler. Søksmålsgrunnlaget i annet ledd svarer til ankegrunnene i tvistemålsloven § 286 annet ledd nr. 1 og 2. I Rt-1999-210 ble et rettsforlik opphevet på grunn av uredelighet. I Rt-1962-503 var et rettsforlik blitt påanket med den begrunnelse at den ankende part hadde vært utsatt for sterkt psykisk press fra rettsformannens side. Anken ble forkastet. På grunn av prosessfullmektigens utvidede kompetanse i § 3-4, vil nok ugyldighet på grunn av overskridelse av fullmakt forekomme sjeldnere enn før.
Adgangen til å sette til side eller endre et rettsforlik i medhold av avtaleloven § 36 er blitt utvidet på grunn av at søksmålsfristene er forlenget. I Rt-1989-90 ble det imidlertid påpekt i annenvoterendes votum, som utgjorde flertallet, at det ikke er særlig rom for å bruke avtaleloven § 36 som ugyldighetsgrunn for rettsforlik, jf. også Rt-2000-1668.» (s. 654).
I den nevnte Rt-1989-90 ble det særlig lagt vekt på at
«Det er ellers visse kjennetegn ved rettsforlikene som innebærer at det generelt blir liten plass for bruk av avtaleloven § 36 på denne type avtaler. Blant annet er det grunn til å peke på visse særtrekk vedrørende avtalesituasjonen. For det første vil vurderingsgrunnlaget som regel være godt belyst gjennom saksforberedelsen og eventuelt også forhandlingene i retten, og for det annet er partene som regel representert ved en advokat.
Videre ligger det som regel i forliksforhandlingene at hver av partene, bl a av praktiske og prosessøkonomiske grunner, gir avkall på å få fastsatt av retten hva han maksimalt kan oppnå, og i ettertid kan det normalt ikke ha vekt at parten fikk mindre enn det han rettslig sett kanskje kunne ha oppnådd.» (s. 95-96).
I denne saken er det både påberopt at forliket må være ugyldig som følger av forhold knyttet til tilblivelsen, og forhold knyttet til innholdet. Når det gjelder forholdene knyttet til tilblivelsen uttalte A at de ble servert et forslag til forlik fra motparten nesten med en gang de kom inn i meklingsmøtet, og de skulle helst skrive under på dette kjapt.Under møtet ville de legge frem mange bilder av boligen, men det fikk de ikke anledning til. De ville også legge frem en legejournal, men det var det heller ikke rom for.
De avbrøt møtet etter en stund, fordi de ville ha en advokat og betenkningstid. Etter at møtet ble avbrutt, ringte Husleietvistutvalget opp igjen, og møtet fortsatte. De ønsket å bo lenger i boligen, og de fortalte møtelederen at de ville fjerne punkt 4 i forliket. Det var dette punktet som var det viktige for dem. De ventet på en tilbakemelding fra Klouman før de skulle signere på noe. De ventet helt til kvelden, men da klokken ble 22:41 turte de ikke vente lenger. Klouman hadde fortalt dem at dersom de ikke signerte, ville de kunne bli kastet ut av boligen neste dag. På bakgrunn av dette presset, valgte de å signere. Han likte heller ikke at Klouman hysjet på ham under møtene. De følte at Husleietvistutvalget ikke så deres side av saken, og de fikk ikke inntrykk av at utvalget hadde sett deres bilder. Hvis punkt 4 i forliket hadde vært vekk, ville han ha signert. På spørsmål fra advokat Frønes bekreftet B at punkt 4 i forliket ikke ble fulgt opp i praksis.
Saksøkerne ville også ha redusert husleie som følger av manglene ved boligen. A har særlig pekt på problemer med kloakken, fukt, og soppangrep. På spørsmål fra retten uttalte B at han ikke har spekulert så mye i hva som var årsaken til at de fikk en redusert pris på kr 50 000,–. M. B har uttalt at hver gang de prøvde å si noe, ble de stoppet. De fikk da beskjed om at de måtte skjønne at et gammelt hus hadde feil og mangler. På grunn av feilene ved boligen ble hun raskere slapp, og hadde ofte hard mage. Da de flyttet ut forsvant dette av seg selv. De ble tilbudt 5 måneder med redusert husleie, og lurte da på hva som skjedde. De følte at dette var en slags form for bestikkelse.
Klouman har fortalt at saken ble behandlet med henne og to medlemmer. Hun kontakter utvalgsmedlemmene på forhånd, og de setter seg godt inn i saken. Denne saken foregikk på samme måte som man pleier. Hun hadde ikke inntrykk av at B hadde noe å si på forlikets innhold. Han fikk igjennom krav på at oppsigelsesperioden ble forlenget, at de fikk besørget flyttebyrå, og reduksjon i leien. Det var hun som utarbeidet forliket, ikke saksøkte. A ringte henne på ettermiddagen, og det var snakk om at han ikke ville pakke å rydde, og at dette ikke hadde kommet med i det første forliket. Hun hadde på dette tidspunktet allerede sendt ut forliket, og signert det. B signerte forliket sent på kvelden, og hun presiserer at hun hadde orientert ham om konsekvensene av signering.Hun tror at dette var årsaken til at hun sendte ut forlik nummer to. På grunn av den sene signeringen hadde hun ikke fått dette med seg da hun sendte ut forlik nummer to. Hva som var årsaken til at dette ble trukket tilbake, er noe uklart for henne.
Hun avviste at hun fortalte A at han ville bli kastet ut den påfølgende dagen dersom han ikke signerte forliket. Imidlertid har hun trolig sagt at dersom man ikke signerer vil Husleietvistutvalget måtte ta stilling til oppsigelsessaken på en vanlig måte, og det var da en risiko for at de kom til å kjenne oppsigelsen gyldig. En utkastelse kunne derfor bli en konsekvens av dette. På spørsmål fra advokat Bjerkaas uttalte Klouman at hun tror at hun hysjet på A. Det ble utfordringer i kommunikasjonen, da hun opplevde at han forsøkte å dirigere samtalen i en annen retning, og at det ble mye snakk om deponering av kontraktbeløpet. På spørsmål fra advokat Bjerkaas uttalte Klouman at dette med mangler ikke kom inn i forliket. Hun opplevde at det var forhandlinger om oppsigelsestiden, og hvordan leieobjektet skulle tilbakeleveres. Advokat Frønes foreholdt henne det som fremgikk av klagen, og at det ble gjort gjeldende et krav på kr 210 000,– fra B på grunn av mangler. Hun viste til at ofte ønsker leietaker penger, og man prøver
da å forhandle ut fra dette. C uttalte at han ikke opplevde at forliksmøtet foregikk på noen dårlig måte, og at han opplevde Klouman som løsningsorientert.
Slik retten ser det, kan man vanskelig si at det er noen mangler ved selve tilblivelsen av forliket. Partene har her vært i en forlikssituasjon. Det er ikke uvanlig at en megler forespeiler ulike utfall av prosessen. At Klouman har hysjet på B må betraktes som noe uheldig, men retten har store vansker med å se at dette er en omstendighet som skulle tilsi ugyldighet. At manglene ved boligen ikke ble en større del av samtalen, er etter rettens syn av mindre betydning. Det er her åpenbart at det har skjedd en reduksjon i husleien, og anførslene var vel kjent via klagen. Av denne (dokumentsamlingens side 124) ser man at det er gjort gjeldende et krav på kr 210 000 i redusert leie. Dette var på grunn av mangler ved boligen. Det påpekes for øvrig her at dette ville på dette tidspunktet utgjort en reduksjon i leien på 100 %. Når det er gitt en reduksjon i leien på kr 50 000, er det rettens syn at forholdet må anses å ha vært tilbørlig behandlet under forliksmøtet. C uttalte eksplisitt var at bakgrunnen for at han fremsatte forslag om reduksjon i leien var på grunn av de feil og mangler som forelå, og at han følte at det var forhandlinger på dette. Retten kan derfor vanskelig se at forholdene rundt manglene er noe som har uteblitt fra meklingen.
Retten finner det også mindre sannsynlig at Klouman har fortalt B at de ville bli kastet ut dagen etter dersom de ikke signerte. Klouman har vært medlem av Husleietvistutvalget i nærmere 5 år, og forutsettes å kjenne rettsreglene godt. Selv om leiekontrakten til saksøkerne gikk ut dagen etter, er det klart at de ikke kunne bli kastet ut den påfølgende dagen. Så raskt arbeider ikke rettsapparatet. Om hun imidlertid påpekte at oppsigelsesperioden løp ut denne dagen – hvilket den gjorde – innebærer dette en realitetsorientering av saksøkerne. Slik retten ser det, hadde det vært en mangel om slik realitetsorientering ikke hadde blitt gitt.
Det er også anført at forliket har et urimelig innhold. Saksøkerne har vist til at det var en rekke feil og mangler ved boligen, og at dette gav dem grunn til å få en redusert leie. I stedet for å betale kr 10 000 i måneden som avtalt, mener saksøkerne at de kun skulle betalt kr 4 500 på grunn av manglene. Store deler av rettsmøtet har gått med på å dokumentere disse forholdene. Partene, D, og to takstmenn har forklart seg om forholdet. Retten ser ikke grunn til å gå inn på forholdene omkring boligen, da dette må sies å være uten betydning for resultatet.
At boligen ikke var i god stand, var åpenbart ved inngåelsen av leieforholdet. Det ble derfor avtalt en pris på kr 10 000,– i månedlig leie for boligen – minus hybelen. De fremlagte eksemplene viser at dette i utgangspunktet må sies å være under markedsprisen for en bolig av denne størrelsen (se dokumentsamlingens side 86, 92, 97, 103, og 108).Uavhengig av om man legger til grunn at saksøkerne kun skulle ha betalt kr 4 500 i månedlige kostnader, slik de har anført, mener retten likevel at deres anførsel klart ikke kan tas til følge.
Legger man til grunn at saksøkerne kun skulle ha betalt kr 4 500 i månedlig leie, medfører dette at de i løpet av de 28 månedene de bodde der, skulle ha betalt kr 126 000 i leie til C. Dersom de skulle betalt full leie, måtte de ha betalt kr 280 000 til C. Forliket innebærer at ekteparet B fikk en redusert leie på kr 50 000. I tillegg skulle C besørge flyttebil, og pakking av gjenstander. Hva verdien av dette er vet ikke retten, men saksøkte har anslått en minimumskostnad på kr 20 000,–. Retten syntes dette ikke hørtes urimelig ut, og legger denne verdien til grunn. Videre medførte forliket at de fikk en utvidet oppsigelsestid på to måneder. Denne delen er ikke godt belyst for retten, men slik retten ser det, virker det som om C hadde saklig grunn til å si opp paret. Han skulle renovere boligen, for deretter å selge den, jf. husleieloven § 9-5 annet ledd litra B og D. Den utvidede oppsigelsestiden representerer således et gode for saksøkerne. Uten at dette har betydning for resultatet, tillegges det også vekt på at punkt 4 i avtalen ikke ble etterlevd. Når man skal se hen til om en avtale er urimelig, må man også se hen til dens virkning i praksis, Giertsen «Avtaler» (2021) uttaler at
«Konklusjonen må bli at endringer helt frem til domstidspunktet kan ha relevans...Senere inntrådte forhold kan medføre at en avtale som var rimelig, blir urimelig. Røstad- og Skjelsvik-dommene er eksempler (Rt-1988-276 og s. 295). Endringene kan også gå motsatt – at en avtale som var urimelig, er blitt rimelig på grunn av endrete forhold.» (s. 333).
Slik retten ser det, gjør disse utsagnene seg like relevante for etterlevelsen i denne saken. Her endte man ikke opp med at ekteparet B leverte tilbake en bolig i kontraktsmessig stand til C. Saksøkte har forklart at overtakelsen skjedde ved at man gjennomgikk boligen. Det stod da en god del ting igjen. Både kjøleskapet og fryseren var full, og det strømmen var ikke påskrudd. Det var en del søppel og ting i stue, kjeller og soverom. Han anslo at han måtte kaste 5 hengerlass med ting på dyngen. Vitnet D, som hjalp C, fortalte at det så «helt jævlig ut i boligen» da de tok den tilbake. Han uttalte at der var skittent, masse søppel, at kjøleskapet var fullt av mat, at det var masse bikkjehår på teppene, og at det luktet hund. Han mente imidlertid at de tømte fire hengerlass på dyngen. Retten legger deres forklaringer til grunn. Punkt 4 i avtalen må dermed sies å ha blitt etterlevd på en måte som saksøkerne hverken hadde krav på, og som i utgangspunktet strider med deklaratorisk rett, jf. husleieloven § 10-2. Dette må sies å ha vært et betydelig gode for saksøkerne. At saksøkerne selv ikke valgte å benytte seg av avtalens punkt om flyttehjelp, er derimot noe annet. Dette fordi de tok et bevisst valg om å gi avkall på retten.
Saksøkernes prosessfullmektig har ment at avtalen er urimelig fordi den ikke tok hensyn til det B hadde krav på. Retten påpeker at Rt-1989-90 viser at det ikke er avgjørende om man ikke har fått det man har krav på. At man ikke får fullt ut medhold i en påstand må sies å ligge innbakt i hele forlikssituasjonen. Her må B sies å ha fått tilført verdier på kr 70 000 ved avtalen. Dette gjorde at avviket fra det de har gjort gjeldende at reduksjonen burde ha vært, og hva den ble, er på kr 84 000 (280-126-70). I tillegg har B fått ikke-økonomiske verdier i form av forlenget oppsigelsestid, og sluppet å betale utvask. På bakgrunn av den høye terskelen som gjelder i disse sakene, finner retten at anførselen om at forliket er urimelig klart ikke kan føre frem.
Retten mener at forholdene omkring tilblivelsen, og avtaleinnholdet kumulert, heller ikke tilsier at terskelen for urimelighet er oppnådd.
Saksøkte har vunnet saken fullt ut, jf. tvisteloven § 20-2. Da dette er en småkravsak, har han i utgangspunktet kun krav på å få dekket sakskostnader med inntil 20 % av sakens tvistesum, jf. tvisteloven § 10-5 andre ledd. Dette gjelder likevel ikke etter tvisteloven § 10-5 tredje ledd dersom man åpenbart uten grunn har anlagt sak. Da kan man ilegges sakskostnader uten de begrensninger som gjelder etter småkravprosessens særlige regler. I NOU 2001:32 uttales det at regelen er en snever unntaksregel (s. 765), mens Jensen «Småkravsprosessen» (2021) uttaler at
«Bruken av begrepet «åpenbart uten grunn» tilsier at det må være en høy terskel for å anvende unntaket. Det er imidlertid ikke tilstrekkelig at en part har feilevaluert saken sin. Saksanlegget må være basert på en svært uskjønnsom avgjørelse.» (s. 104).
Slik retten ser det har det vært åpenbart at man har anlagt sak uten grunn i dette tilfellet. Retten har funnet det klart at samtlige anførsler ikke har kunnet føre frem. Det er anført at det ikke er inngått en bindende avtale, når As egne tidsnære uttalelser viser at han har hatt disposisjonsvilje. Videre er det anført at Husleietvistutvalget har trukket tilbake saken. Dette ble gjort uten at det var noen som helst bevismessig dekning for påstanden. Det er f.eks. ikke fattet/fremlagt noe vedtak, og man har heller ikke anført noen holdbar hjemmel for dette. Under saksforberedelsen ba retten ved to anledninger om å få denne anførselen klarlagt, uten at dette egentlig ble gjort. Selv under rettsmøtet, da utvalgsleder Klouman uttalte at man ikke hadde trukket tilbake noe vedtak, og at man manglet kompetansen for dette, ble anførselen opprettholdt. Det er også vist til re- integraregelen. Også dette var en anførsel som klart ikke kunne føre frem. Det var hverken fremsatt noe tilbaketrekning av aksepten, den var ikke rettet til avtalemotparten, og B kjente til de omstendigheter han var misfornøyd med ved aksepten. Til slutt har det også vært klart at avtalen ikke er urimelig. B fikk her gjennomslag for en rekke økonomiske og ikke-økonomiske forhold. At han ikke kunne få fullt ut gjennomslag, ligger i dagen. Retten kan heller ikke se at det hefter mangler ved gjennomføringen av meklingsmøtet. Av disse grunner, mener retten at det har vært svært uskjønnsomt av saksøkerne å gå til sak, og at unntaksregelen i tvisteloven § 10-5 tredje ledd kommer til anvendelse.
Saksøkte bør derfor i utgangspunktet få tilkjent fulle omkostninger, jf. tvisteloven § 20-2 første ledd. Retten mener imidlertid at saksøktes saksomkostningsoppgave burde reduseres noe. Saksøkte reiste prosessuell tvist for å få saken avvist. Denne ble ikke tatt til følge, og førte til at begge partskonstellasjoner pådro seg ytterligere saksomkostninger. Retten mener at dette bør føre til en reduksjon på kravet til rundt kr 100 000. Videre er det vurdert om det resterende saksomkostningskravet er noe høyt, og om kostnadene har vært nødvendig, hensett til at dette har vært en småkravsak. Retten påpeker at saksøkers prosessfullmektig ikke protesterte på det fulle kravet. Hun har selv fremlagt et omkostningskrav på omtrent kr 82 000. Retten har imidlertid et selvstendig ansvar for at det bare tilkjennes nødvendige sakskostnader. I denne saken har det vært fremlagt en rekke anførsler, og man har måtte ha en full dag i retten. Det har blitt innsendt en rekke prosesskriv, og etter rettens oppfatning har saksøkernes prosessfullmektig i noen grad vanskeliggjort saken ved å komme med til dels uklare anførsler, og det har vært flere påstander som har blitt endret. Det kan stilles et stort spørsmålstegn ved den rettslige interessen til flere av påstandene som er frafalt, og dette har vært et tema undersaksforberedelsen. Av den grunn er det rettens oppfatning at saksøkte bør tilkjennes saksomkostninger med kr 100 000. Retten er klar over saksøkernes økonomiske forhold, men anser det som klart at unntaksreglene i tvisteloven §§ 20-3 og 20-4 ikke kommer til anvendelse.
DOMSSLUTNING
Det er reist en rekke anførsler for hvorfor man mener at forliket inngått i Husleietvistutvalget ikke kan gjøres gjeldende. Retten vil i punkt to vurdere om det kan sies å ha blitt inngått et forlik. Deretter vil man i punkt tre bedømme om forliket ble trukket tilbake – både av Husleietvistutvalget og av B selv. Etter dette vil retten i punkt fire vurdere om rettsforliket er ugyldig. Til slutt vil man i punkt fem ta stilling til anførslene om saksomkostninger.
Det første spørsmålet retten skal ta stilling til er om det i det hele tatt har blitt inngått et bindende forlik. Etter forskrift om Husleietvistutvalget (FOR-2016-06-21-765) § 11 tredje ledd annet punktum fremgår det at det er et vilkår for at noe skal kunne anses som et «forlik» at partene har underskrevet dokumentet. Elektronisk signatur via ID-porten likestilles med fysisk signatur.
Det er på det rene at B i dette tilfellet har signert dokumentet elektronisk. Dette skjedde klokken 22:41 på kvelden den 31. mars 2022. Saksøkerne har imidlertid likevel anført at de ikke er bundet av forliket, da de mener at B i forkant av signeringen hadde tatt forbehold, og at han gjentok dette i etterkant av signeringen. Klouman som var leder i Husleietvistutvalget uttalte at hun ikke hadde oppfattet det dithen at B hadde tatt noe signeringsforbehold. Hun uttalte at hun i etterkant av møtet sendte ut et forslag til forlik. Etter dette ble sendt ut, skal hun ha hatt samtaler med B på telefonen. Han uttalte da at han ikke ønsket å pakke å rydde ut av boligen, og at dette ikke hadde kommet med i det første forliksutkastet. Hun oppfattet imidlertid ikke disse innsigelsene som noe forbehold.
Det er på det rene at man kan innta forbehold ved signering av avtaler, sml. Rt-2014-100. Dette gjelder også ved signeringen av et forlik i tvisteløsningsorganene, sml. LA- 2007-155154. Av den sistnevnte avgjørelsen fremgår det imidlertid at dette må fremgå på en utvetydig måte av forliket. Om ikke dette er tilfellet må man selv bære ansvaret for at dette ikke har skjedd. Her fremgår det ikke av selve forliket at det tas forbehold. I motsetning til den aktuelle saken fra Agder lagmannsrett, ble forliket her inngått elektronisk. Det kan derfor argumenteres for at det forelå andre, og dårligere muligheter for å få inntatt nye bestemmelser i forliket. Retten mener imidlertid ikke at dette er en innvending. Slik retten ser det, har man i dette tilfellet valgt å skrive under på forliket slik det står. Om man ønsket at et forbehold skulle inntas, måtte man ha forsikret seg om dette før man underskrev forliket, og at forliksteksten dermed inneholdt et slikt forbehold.
Få minutter etter signeringen skrev B på mail at han hadde noen «bemerkninger» til forliket. Disse omhandlet forhold B ikke var fornøyd med. Han viste særlig til at punkt 4 ikke var avtalt under partsmøtet, og at han ventet på en tilbakemelding på om hvorvidt punktet skulle bortfalle. Av husleietvistutvalgsforskriften § 11husleietvistutvalgsforskriften § 11 det at sakslederen skal påse at forliket nøyaktig angir det partene er enige om. Selv om det som fremgår av forlikets punkt 4 åpenbart er i tråd med bakgrunnsretten, jf. husleieloven § 10-2 annet ledd, og angir et svært fornuftig resultat, mener retten isolert sett at lederen for Husleietvistutvalget ikke burde ha sendt ut forliket uten at man hadde forvisset seg om at dette var noe partene var enige om på forhånd. En tilsvarende bestemmelse som § 11 tredje ledd tredje punktum er inntatt i tvisteloven § 19-11 tredje ledd første punktum, og om denne uttaler Schei m.fl. «Tvisteloven: Lovkommentar» (2013) at
«...forliket nøyaktig skal angi det partene er enige om, svarer til kravet i tvistemålsloven § 285 første ledd annet punktum om at forliket skulle være «klart og tydelig avfattet», jf. NOU B side 725 og prp. side 438. Et uklart forlik kan gi opphav til tolkningstvil senere. Da skal retten ikke medvirke til at det inngås. Høy grad av presisjon er særlig viktig ved formuleringen av rettsforlik som løser tvistespørsmål med rettskraftvirkning for lang tid fremover, og som skal etterleves av partenes rettsetterfølgere. Forlik om grenser og andre rettsforhold vedrørende fast eiendom er eksempler.» (side 651).
Slik retten ser det, er husleietvistutvalgsforskriften § 11 tredje ledd tredje punktum en ordensregel, og om forlik kan sies å være gyldig inngått mellom partene må foruten signaturkravet i husleietvistutvalgsforskriften § 11 tredje ledd annet punktum, bero på alminnelige avtalerettslige prinsipper.
Om forbehold fremsettes, skal dette gjøres i forkant av underskrivningen for at det skal kunne ha virkning. Slik retten ser det, er det ikke bevist at et slikt forbehold ble fremsatt i forkant. Hans uttalelser må naturlig forstås som ledd i forliksdrøftelsene. Her fremgår det uansett av den aktuelle mailen at B underskrev forliket «for å sikre oss». Slik retten ser det, viser dette at man tok et bevisst valg for å slutte seg til avtalens bestemmelser. Man hadde således disposisjonsvilje. Man kan ikke slutte seg til et forliksutkast å forvente at det skal ha bindende virkning på de punkter man ønsker, men ikke at det skal ha det på de punktene man ikke vil etterleve. Dette ville ha stridt mot hele mekanismen bak slutning av avtaler. Her var B også gjort kjent med konsekvensene av underskrivning av Klouman.
På bakgrunn av dette mener retten at det kan herske liten tvil om at det ble inngått et bindende forlik, og at C hadde berettigede forventninger om dette.
Saksøkerne har videre gjort gjeldene at Husleietvistutvalget har «trukket forliket tilbake». Det har vært noe uklart for retten hva denne anførselen har vært basert på. I rettsmøtet ble det – etter samtaler med retten – gjort gjeldende at forliket må anses å ha blitt tilbakekalt på grunn av reglene i avtaleloven § 39, jf. § 7. Det har likevel vært noe uklart for retten om denne anførselen knytter seg til at re-integraregelen gir Husleietvistutvalget kompetanse til å kalle et forlik tilbake, eller om man kun har påberopt seg denne regelen i relasjon til B selv. Retten vurderer uansett først om Husleietvistutvalget har hatt adgang til å trekke forliket tilbake i denne saken.
Etter husleietvistutvalgsforskriften § 13 tredje ledd første ledd er et vedtak bindende for utvalget når det er truffet. I forbindelse med underskrivningen fattet Husleietvistutvalget et hevingsvedtak. Om den tilsvarende bestemmelsen i tvisteloven § 19-4 første ledd, uttaler Schei m.fl. «Tvisteloven: Lovkommentar» (2013) at
«...avgjørelsen er bindende, betyr at den ikke kan tilbakekalles eller endres av retten selv, med mindre det kan påvises en lovhjemmel for dette. Tvisteloven inneholder regler om retting av åpenbare feil i § 19-8 og om adgang til omgjøring av beslutninger og saksstyrende kjennelser i § 19-10. For øvrig kan avgjørelsen bare endres ved bruk av rettsmidler, se som eksempel Rt-1986-1408 hvor skifteretten uriktig hadde «annullert» en kjennelse om konkursåpning etter at det viste seg at innkallingen ikke hadde vært lovlig forkynt for skyldneren.» (s. 612).
I likhet med det som er tilfellet etter tvisteloven, har ikke husleietvistutvalgsforskriften en egen hjemmel for tilbakekall av avgjørelser, foruten henvisningen inntatt i § 13 sjette ledd. Re-integraregelen gjelder ikke for domstolen eller utvalgets sine avgjørelser/vedtak. Dette innebærer at når Husleietvistutvalget har avsagt en hevingskjennelse, har de ikke lenger herredømme over saken. Klouman har uttalt at Husleietvistutvalget ofte endrer forlik etter at et forlik er signert, og hevingskjennelse er fattet. Dette er noe de ikke har kompetanse til å gjøre. Om parter ønsker å endre et forlik inngått etter forskriften er det ikke noe i veien for dette, men endringsforliket vil ikke få den rettskraftsvirkningen som et forlik etter husleietvistutvalgsforskriften har. Dette vil i så fall måtte likestilles med en vanlig avtale.
I denne saken ble det sendt ut et forlik nummer to. Klouman fortalte at hun gjorde dette før hun så at forlik nummer en var signert. Uansett signerte hverken hun eller saksøkerne på det nye forliket, og hun har eksplisitt uttalt at man aldri har hatt en intensjon om å trekke tilbake noe forlik. Dette har hun uttalt at hun ikke har kompetanse til å gjøre. Slik retten ser det, er det derfor bemerkelsesverdig at saksøkerne har opprettholdt sine anførsler om at Husleietvistutvalget trakk forliket tilbake. Klouman uttalte eksplisitt at dette ikke var noe hun gjorde, eller hadde kompetanse til. Anførselen har klart ikke kunnet føre frem.
Det er også anført at B kan anvende re-integraregelen overfor sitt eget partsutsagn. Som et utgangspunkt er det ikke noen materielle skranker for dette. Etter husleietvistutvalgsforskriften § 14 fjerde ledd, jf. tvisteloven § 19-12 annet ledd kan et forlik kjennes ugyldig eller endres etter avtalerettslige regler. Re-integraregelen er en avtalerettslig regel, og det er liten tvil om at denne kan benyttes til å endre et allerede inngått rettsforlik (her forlik), jf. RG 1994 s. 888, og LA-1993-219. Det samme må gjelde for avtaleloven § 7.
Etter avtaleloven § 7 kan man kalle tilbake et løfte før svaret har kommet til løftemottakers kunnskap, og etter avtaleloven § 39 kan man på visse vilkår kalle tilbake et bindende partsutsagn etter at utsagnet har kommet til motpartens kunnskap. Slik retten ser det, er det tre årsaker til at § 7 ikke kommer til anvendelse. I denne saken kan ikke retten for det første se at det er kommet noe tilbakekall av løftet fra B. I mailen hans fremgår det kun at de hadde bemerkninger til forliket, men det sies samtidig at man valgte å signere forliket for at man skulle være sikret. Dette oppfyller neppe kravene til tilbakekall. For det andre ble ikke mailen rettet til løftemottageren, C, jf. avtaleloven § 7. Ved B var den siste parten som signerte ble hevingsvedtak ble fattet umiddelbart etter hans signatur. På grunn av de prosessuelle reglene, er retten for det tredje usikker på om avtaleloven § 7 kan komme til anvendelse. Det fremgår av forliket at saken blir hevet som forlikt når alle har underskrevet. Derfor mener retten at avtaleloven § 7 ikke kan komme til anvendelse her, jf. § 1. Retten ser imidlertid ingen grunn til å gå nærmere inn på dette forholdet, men påpeker at den stiller betydelige spørsmålstegn ved Husleietvistutvalgets praksis om at utvalgsleder signerer til slutt, sml. forskrift om signatur i domstolene § 6 annet punktum. At Klouman signerte først, medfører imidlertid ikke ugyldighet.
På bakgrunn av at mailen til B ikke kan sies å inneholde noe tilbakekall, kan ikke retten se at avtaloven § 39 kan komme til anvendelse. Det foreligger uansett ikke særlige grunner. B kjente her til de omstendighetene han var misfornøyd med, men valgte likevel å signere på forliket. Når det foreligger omstendigheter som en oppegående part var kjent med, og man likevel velger å signere, kan ikke retten se at det skal foreligge så tungtveiende grunner til at regelen kan komme til anvendelse, sml. Rt-2012-1904.
Av disse grunner må det også anses som klart at anførselen om at Husleietvistutvalgets vedtak har blitt tilbaketrukket vedtaket, eller tilbakekall ved re-integra, heller ikke kan føre frem.
Etter husleietvistutvalgsforskriften § 14 fjerde ledd, jf. tvisteloven § 19-12 annet ledd kan et forlik kjennes ugyldig dersom det er urimelig. Saksøkerne har anført at forliket må kjennes ugyldig på bakgrunn av avtaleloven § 36. Om anvendelsen av den nevnte bestemmelsen på rettsforlik uttaler Schei m.fl. «Tvisteloven: Lovkommentar» (2013) at
«Et rettsforlik kan kjennes ugyldig eller endres etter alminnelige avtalerettslige regler. Søksmålsgrunnlaget i annet ledd svarer til ankegrunnene i tvistemålsloven § 286 annet ledd nr. 1 og 2. I Rt-1999-210 ble et rettsforlik opphevet på grunn av uredelighet. I Rt-1962-503 var et rettsforlik blitt påanket med den begrunnelse at den ankende part hadde vært utsatt for sterkt psykisk press fra rettsformannens side. Anken ble forkastet. På grunn av prosessfullmektigens utvidede kompetanse i § 3-4, vil nok ugyldighet på grunn av overskridelse av fullmakt forekomme sjeldnere enn før.
Adgangen til å sette til side eller endre et rettsforlik i medhold av avtaleloven § 36 er blitt utvidet på grunn av at søksmålsfristene er forlenget. I Rt-1989-90 ble det imidlertid påpekt i annenvoterendes votum, som utgjorde flertallet, at det ikke er særlig rom for å bruke avtaleloven § 36 som ugyldighetsgrunn for rettsforlik, jf. også Rt-2000-1668.» (s. 654).
I den nevnte Rt-1989-90 ble det særlig lagt vekt på at
«Det er ellers visse kjennetegn ved rettsforlikene som innebærer at det generelt blir liten plass for bruk av avtaleloven § 36 på denne type avtaler. Blant annet er det grunn til å peke på visse særtrekk vedrørende avtalesituasjonen. For det første vil vurderingsgrunnlaget som regel være godt belyst gjennom saksforberedelsen og eventuelt også forhandlingene i retten, og for det annet er partene som regel representert ved en advokat.
Videre ligger det som regel i forliksforhandlingene at hver av partene, bl a av praktiske og prosessøkonomiske grunner, gir avkall på å få fastsatt av retten hva han maksimalt kan oppnå, og i ettertid kan det normalt ikke ha vekt at parten fikk mindre enn det han rettslig sett kanskje kunne ha oppnådd.» (s. 95-96).
I denne saken er det både påberopt at forliket må være ugyldig som følger av forhold knyttet til tilblivelsen, og forhold knyttet til innholdet. Når det gjelder forholdene knyttet til tilblivelsen uttalte A at de ble servert et forslag til forlik fra motparten nesten med en gang de kom inn i meklingsmøtet, og de skulle helst skrive under på dette kjapt.Under møtet ville de legge frem mange bilder av boligen, men det fikk de ikke anledning til. De ville også legge frem en legejournal, men det var det heller ikke rom for.
De avbrøt møtet etter en stund, fordi de ville ha en advokat og betenkningstid. Etter at møtet ble avbrutt, ringte Husleietvistutvalget opp igjen, og møtet fortsatte. De ønsket å bo lenger i boligen, og de fortalte møtelederen at de ville fjerne punkt 4 i forliket. Det var dette punktet som var det viktige for dem. De ventet på en tilbakemelding fra Klouman før de skulle signere på noe. De ventet helt til kvelden, men da klokken ble 22:41 turte de ikke vente lenger. Klouman hadde fortalt dem at dersom de ikke signerte, ville de kunne bli kastet ut av boligen neste dag. På bakgrunn av dette presset, valgte de å signere. Han likte heller ikke at Klouman hysjet på ham under møtene. De følte at Husleietvistutvalget ikke så deres side av saken, og de fikk ikke inntrykk av at utvalget hadde sett deres bilder. Hvis punkt 4 i forliket hadde vært vekk, ville han ha signert. På spørsmål fra advokat Frønes bekreftet B at punkt 4 i forliket ikke ble fulgt opp i praksis.
Saksøkerne ville også ha redusert husleie som følger av manglene ved boligen. A har særlig pekt på problemer med kloakken, fukt, og soppangrep. På spørsmål fra retten uttalte B at han ikke har spekulert så mye i hva som var årsaken til at de fikk en redusert pris på kr 50 000,–. M. B har uttalt at hver gang de prøvde å si noe, ble de stoppet. De fikk da beskjed om at de måtte skjønne at et gammelt hus hadde feil og mangler. På grunn av feilene ved boligen ble hun raskere slapp, og hadde ofte hard mage. Da de flyttet ut forsvant dette av seg selv. De ble tilbudt 5 måneder med redusert husleie, og lurte da på hva som skjedde. De følte at dette var en slags form for bestikkelse.
Klouman har fortalt at saken ble behandlet med henne og to medlemmer. Hun kontakter utvalgsmedlemmene på forhånd, og de setter seg godt inn i saken. Denne saken foregikk på samme måte som man pleier. Hun hadde ikke inntrykk av at B hadde noe å si på forlikets innhold. Han fikk igjennom krav på at oppsigelsesperioden ble forlenget, at de fikk besørget flyttebyrå, og reduksjon i leien. Det var hun som utarbeidet forliket, ikke saksøkte. A ringte henne på ettermiddagen, og det var snakk om at han ikke ville pakke å rydde, og at dette ikke hadde kommet med i det første forliket. Hun hadde på dette tidspunktet allerede sendt ut forliket, og signert det. B signerte forliket sent på kvelden, og hun presiserer at hun hadde orientert ham om konsekvensene av signering.Hun tror at dette var årsaken til at hun sendte ut forlik nummer to. På grunn av den sene signeringen hadde hun ikke fått dette med seg da hun sendte ut forlik nummer to. Hva som var årsaken til at dette ble trukket tilbake, er noe uklart for henne.
Hun avviste at hun fortalte A at han ville bli kastet ut den påfølgende dagen dersom han ikke signerte forliket. Imidlertid har hun trolig sagt at dersom man ikke signerer vil Husleietvistutvalget måtte ta stilling til oppsigelsessaken på en vanlig måte, og det var da en risiko for at de kom til å kjenne oppsigelsen gyldig. En utkastelse kunne derfor bli en konsekvens av dette. På spørsmål fra advokat Bjerkaas uttalte Klouman at hun tror at hun hysjet på A. Det ble utfordringer i kommunikasjonen, da hun opplevde at han forsøkte å dirigere samtalen i en annen retning, og at det ble mye snakk om deponering av kontraktbeløpet. På spørsmål fra advokat Bjerkaas uttalte Klouman at dette med mangler ikke kom inn i forliket. Hun opplevde at det var forhandlinger om oppsigelsestiden, og hvordan leieobjektet skulle tilbakeleveres. Advokat Frønes foreholdt henne det som fremgikk av klagen, og at det ble gjort gjeldende et krav på kr 210 000,– fra B på grunn av mangler. Hun viste til at ofte ønsker leietaker penger, og man prøver
da å forhandle ut fra dette. C uttalte at han ikke opplevde at forliksmøtet foregikk på noen dårlig måte, og at han opplevde Klouman som løsningsorientert.
Slik retten ser det, kan man vanskelig si at det er noen mangler ved selve tilblivelsen av forliket. Partene har her vært i en forlikssituasjon. Det er ikke uvanlig at en megler forespeiler ulike utfall av prosessen. At Klouman har hysjet på B må betraktes som noe uheldig, men retten har store vansker med å se at dette er en omstendighet som skulle tilsi ugyldighet. At manglene ved boligen ikke ble en større del av samtalen, er etter rettens syn av mindre betydning. Det er her åpenbart at det har skjedd en reduksjon i husleien, og anførslene var vel kjent via klagen. Av denne (dokumentsamlingens side 124) ser man at det er gjort gjeldende et krav på kr 210 000 i redusert leie. Dette var på grunn av mangler ved boligen. Det påpekes for øvrig her at dette ville på dette tidspunktet utgjort en reduksjon i leien på 100 %. Når det er gitt en reduksjon i leien på kr 50 000, er det rettens syn at forholdet må anses å ha vært tilbørlig behandlet under forliksmøtet. C uttalte eksplisitt var at bakgrunnen for at han fremsatte forslag om reduksjon i leien var på grunn av de feil og mangler som forelå, og at han følte at det var forhandlinger på dette. Retten kan derfor vanskelig se at forholdene rundt manglene er noe som har uteblitt fra meklingen.
Retten finner det også mindre sannsynlig at Klouman har fortalt B at de ville bli kastet ut dagen etter dersom de ikke signerte. Klouman har vært medlem av Husleietvistutvalget i nærmere 5 år, og forutsettes å kjenne rettsreglene godt. Selv om leiekontrakten til saksøkerne gikk ut dagen etter, er det klart at de ikke kunne bli kastet ut den påfølgende dagen. Så raskt arbeider ikke rettsapparatet. Om hun imidlertid påpekte at oppsigelsesperioden løp ut denne dagen – hvilket den gjorde – innebærer dette en realitetsorientering av saksøkerne. Slik retten ser det, hadde det vært en mangel om slik realitetsorientering ikke hadde blitt gitt.
Det er også anført at forliket har et urimelig innhold. Saksøkerne har vist til at det var en rekke feil og mangler ved boligen, og at dette gav dem grunn til å få en redusert leie. I stedet for å betale kr 10 000 i måneden som avtalt, mener saksøkerne at de kun skulle betalt kr 4 500 på grunn av manglene. Store deler av rettsmøtet har gått med på å dokumentere disse forholdene. Partene, D, og to takstmenn har forklart seg om forholdet. Retten ser ikke grunn til å gå inn på forholdene omkring boligen, da dette må sies å være uten betydning for resultatet.
At boligen ikke var i god stand, var åpenbart ved inngåelsen av leieforholdet. Det ble derfor avtalt en pris på kr 10 000,– i månedlig leie for boligen – minus hybelen. De fremlagte eksemplene viser at dette i utgangspunktet må sies å være under markedsprisen for en bolig av denne størrelsen (se dokumentsamlingens side 86, 92, 97, 103, og 108).Uavhengig av om man legger til grunn at saksøkerne kun skulle ha betalt kr 4 500 i månedlige kostnader, slik de har anført, mener retten likevel at deres anførsel klart ikke kan tas til følge.
Legger man til grunn at saksøkerne kun skulle ha betalt kr 4 500 i månedlig leie, medfører dette at de i løpet av de 28 månedene de bodde der, skulle ha betalt kr 126 000 i leie til C. Dersom de skulle betalt full leie, måtte de ha betalt kr 280 000 til C. Forliket innebærer at ekteparet B fikk en redusert leie på kr 50 000. I tillegg skulle C besørge flyttebil, og pakking av gjenstander. Hva verdien av dette er vet ikke retten, men saksøkte har anslått en minimumskostnad på kr 20 000,–. Retten syntes dette ikke hørtes urimelig ut, og legger denne verdien til grunn. Videre medførte forliket at de fikk en utvidet oppsigelsestid på to måneder. Denne delen er ikke godt belyst for retten, men slik retten ser det, virker det som om C hadde saklig grunn til å si opp paret. Han skulle renovere boligen, for deretter å selge den, jf. husleieloven § 9-5 annet ledd litra B og D. Den utvidede oppsigelsestiden representerer således et gode for saksøkerne. Uten at dette har betydning for resultatet, tillegges det også vekt på at punkt 4 i avtalen ikke ble etterlevd. Når man skal se hen til om en avtale er urimelig, må man også se hen til dens virkning i praksis, Giertsen «Avtaler» (2021) uttaler at
«Konklusjonen må bli at endringer helt frem til domstidspunktet kan ha relevans...Senere inntrådte forhold kan medføre at en avtale som var rimelig, blir urimelig. Røstad- og Skjelsvik-dommene er eksempler (Rt-1988-276 og s. 295). Endringene kan også gå motsatt – at en avtale som var urimelig, er blitt rimelig på grunn av endrete forhold.» (s. 333).
Slik retten ser det, gjør disse utsagnene seg like relevante for etterlevelsen i denne saken. Her endte man ikke opp med at ekteparet B leverte tilbake en bolig i kontraktsmessig stand til C. Saksøkte har forklart at overtakelsen skjedde ved at man gjennomgikk boligen. Det stod da en god del ting igjen. Både kjøleskapet og fryseren var full, og det strømmen var ikke påskrudd. Det var en del søppel og ting i stue, kjeller og soverom. Han anslo at han måtte kaste 5 hengerlass med ting på dyngen. Vitnet D, som hjalp C, fortalte at det så «helt jævlig ut i boligen» da de tok den tilbake. Han uttalte at der var skittent, masse søppel, at kjøleskapet var fullt av mat, at det var masse bikkjehår på teppene, og at det luktet hund. Han mente imidlertid at de tømte fire hengerlass på dyngen. Retten legger deres forklaringer til grunn. Punkt 4 i avtalen må dermed sies å ha blitt etterlevd på en måte som saksøkerne hverken hadde krav på, og som i utgangspunktet strider med deklaratorisk rett, jf. husleieloven § 10-2. Dette må sies å ha vært et betydelig gode for saksøkerne. At saksøkerne selv ikke valgte å benytte seg av avtalens punkt om flyttehjelp, er derimot noe annet. Dette fordi de tok et bevisst valg om å gi avkall på retten.
Saksøkernes prosessfullmektig har ment at avtalen er urimelig fordi den ikke tok hensyn til det B hadde krav på. Retten påpeker at Rt-1989-90 viser at det ikke er avgjørende om man ikke har fått det man har krav på. At man ikke får fullt ut medhold i en påstand må sies å ligge innbakt i hele forlikssituasjonen. Her må B sies å ha fått tilført verdier på kr 70 000 ved avtalen. Dette gjorde at avviket fra det de har gjort gjeldende at reduksjonen burde ha vært, og hva den ble, er på kr 84 000 (280-126-70). I tillegg har B fått ikke-økonomiske verdier i form av forlenget oppsigelsestid, og sluppet å betale utvask. På bakgrunn av den høye terskelen som gjelder i disse sakene, finner retten at anførselen om at forliket er urimelig klart ikke kan føre frem.
Retten mener at forholdene omkring tilblivelsen, og avtaleinnholdet kumulert, heller ikke tilsier at terskelen for urimelighet er oppnådd.
Saksøkte har vunnet saken fullt ut, jf. tvisteloven § 20-2. Da dette er en småkravsak, har han i utgangspunktet kun krav på å få dekket sakskostnader med inntil 20 % av sakens tvistesum, jf. tvisteloven § 10-5 andre ledd. Dette gjelder likevel ikke etter tvisteloven § 10-5 tredje ledd dersom man åpenbart uten grunn har anlagt sak. Da kan man ilegges sakskostnader uten de begrensninger som gjelder etter småkravprosessens særlige regler. I NOU 2001:32 uttales det at regelen er en snever unntaksregel (s. 765), mens Jensen «Småkravsprosessen» (2021) uttaler at
«Bruken av begrepet «åpenbart uten grunn» tilsier at det må være en høy terskel for å anvende unntaket. Det er imidlertid ikke tilstrekkelig at en part har feilevaluert saken sin. Saksanlegget må være basert på en svært uskjønnsom avgjørelse.» (s. 104).
Slik retten ser det har det vært åpenbart at man har anlagt sak uten grunn i dette tilfellet. Retten har funnet det klart at samtlige anførsler ikke har kunnet føre frem. Det er anført at det ikke er inngått en bindende avtale, når As egne tidsnære uttalelser viser at han har hatt disposisjonsvilje. Videre er det anført at Husleietvistutvalget har trukket tilbake saken. Dette ble gjort uten at det var noen som helst bevismessig dekning for påstanden. Det er f.eks. ikke fattet/fremlagt noe vedtak, og man har heller ikke anført noen holdbar hjemmel for dette. Under saksforberedelsen ba retten ved to anledninger om å få denne anførselen klarlagt, uten at dette egentlig ble gjort. Selv under rettsmøtet, da utvalgsleder Klouman uttalte at man ikke hadde trukket tilbake noe vedtak, og at man manglet kompetansen for dette, ble anførselen opprettholdt. Det er også vist til re- integraregelen. Også dette var en anførsel som klart ikke kunne føre frem. Det var hverken fremsatt noe tilbaketrekning av aksepten, den var ikke rettet til avtalemotparten, og B kjente til de omstendigheter han var misfornøyd med ved aksepten. Til slutt har det også vært klart at avtalen ikke er urimelig. B fikk her gjennomslag for en rekke økonomiske og ikke-økonomiske forhold. At han ikke kunne få fullt ut gjennomslag, ligger i dagen. Retten kan heller ikke se at det hefter mangler ved gjennomføringen av meklingsmøtet. Av disse grunner, mener retten at det har vært svært uskjønnsomt av saksøkerne å gå til sak, og at unntaksregelen i tvisteloven § 10-5 tredje ledd kommer til anvendelse.
Saksøkte bør derfor i utgangspunktet få tilkjent fulle omkostninger, jf. tvisteloven § 20-2 første ledd. Retten mener imidlertid at saksøktes saksomkostningsoppgave burde reduseres noe. Saksøkte reiste prosessuell tvist for å få saken avvist. Denne ble ikke tatt til følge, og førte til at begge partskonstellasjoner pådro seg ytterligere saksomkostninger. Retten mener at dette bør føre til en reduksjon på kravet til rundt kr 100 000. Videre er det vurdert om det resterende saksomkostningskravet er noe høyt, og om kostnadene har vært nødvendig, hensett til at dette har vært en småkravsak. Retten påpeker at saksøkers prosessfullmektig ikke protesterte på det fulle kravet. Hun har selv fremlagt et omkostningskrav på omtrent kr 82 000. Retten har imidlertid et selvstendig ansvar for at det bare tilkjennes nødvendige sakskostnader. I denne saken har det vært fremlagt en rekke anførsler, og man har måtte ha en full dag i retten. Det har blitt innsendt en rekke prosesskriv, og etter rettens oppfatning har saksøkernes prosessfullmektig i noen grad vanskeliggjort saken ved å komme med til dels uklare anførsler, og det har vært flere påstander som har blitt endret. Det kan stilles et stort spørsmålstegn ved den rettslige interessen til flere av påstandene som er frafalt, og dette har vært et tema undersaksforberedelsen. Av den grunn er det rettens oppfatning at saksøkte bør tilkjennes saksomkostninger med kr 100 000. Retten er klar over saksøkernes økonomiske forhold, men anser det som klart at unntaksreglene i tvisteloven §§ 20-3 og 20-4 ikke kommer til anvendelse.
DOMSSLUTNING
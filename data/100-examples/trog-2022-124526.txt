Tiltalte erkjente straffeskyld for forholdet beskrevet i tiltalebeslutningen og erkjennelsen støttes av de øvrige bevis. Det vises til den fremlagte loggen for stasjonær trafikkontroll som viser at tiltalte ble målt til å ha holdt en hastighet på 106 km/t. Fartsgrensen på stedet var merket med skilt som viste 60 km/t.
A har ikke bestridt at han var klar over fartsgrensen, og retten finner etter dette at både de objektive og subjektive vilkår for straff er oppfylt.
Det skal fastsettes straff for en fartsovertredelse for tiltalte som er en mann på 25 år. Han arbeider i en bilforretning som eies og drives av familien. Der har han arbeidet siden han var 18 år i 2015.
For reaksjonsfastsettelsen står sentralt at det er tale om en type lovbrudd som det begås mange av, og at det derfor er særlige rettferdshensyn som gjør seg gjeldende ved at like tilfeller skal behandles likt.
Aktor har foreslått betinget fengsel i 18 dager samt en bot på kr 14 000. Dette er i overensstemmelse med Riksadvokatens rundskriv RA-2021-2 for så vidt gjelder boten. Betinget fengsel i 18 dager er i samsvar med rettspraksis, jf for eksempel HR-1988-1011-S.
Aktor har ikke foreslått noen reduksjon i straffen som følge av tilståelsen. Retten er enig i at det ikke er grunnlag for noen tilståelsesrabatt, og viser til at han valgte å tilstå først under hovedforhandlingen. Det fremgår av det faktiske utdraget side 1 at han ikke erkjente straffeskyld da han ble stanset. Det ble ikke oppnådd annet enn en viss prosessuell besparelse idet et vitne ble frafalt, og da først under hovedforhandlingen.
I skjerpende retning taler at tiltalte flere ganger er ilagt straffereaksjoner for overtredelser av vegtrafikkloven. Dette gjelder både for fartsovertredelser og kjøring uten gyldig førerkort i tiden etter at han har mistet dette for blant annet fartsovertredelser:
Det skal bemerkes at tiltalte hevder han ble uriktig dømt den 22. februar 2019 uten at han påanket dommen.
Påtalemyndigheten har ikke funnet grunnlag for å legge påstå strengere straff på grunn av straffehistorikken. Retten har vurdert om det bør idømmes samfunnsstraff på grunn av denne straffehistorikken, jf straffeloven § 77 bokstav k som angir at det i skjerpende retning skal tas i betraktning at lovbruddet er begått «av noen som tidligere er ilagt en strafferettslig reaksjon for liknende handlinger eller andre handlinger som er av betydning for saken». Retten har likevel – under en viss tvil – blitt stående ved at betinget fengsel er tilstrekkelig.
Aktor har videre nedlagt påstand om tap av førerrett i 11 måneder. Det følger av tapsforskriften § 2-2 nr. 4 at man ved 106 km/t i 60 sone er i skillet mellom henholdsvis 8-12 og 12-16 måneder tapstid. Denne tabellen er basert på en forutsetning om at kjøringen har foregått «på tørr vegbane i dagslys, på rett vegstrekning uten kryss eller fotgjengerfelt og uten at det foreligger omstendigheter som bør tillegges skjerpende vekt». I utgangspunktet tilsier dette at tapstiden bør settes til 12 måneder før man ser hen til eventuelle omstendigheter som tilsier kortere eller lenger tapstid. Dette er også lagt til grunn i for eksempel Telemark tingretts dom av 3. august 2022 (TTEL-2022-106956) for en tilsvarende fartsovertredelse.
I dette tilfellet har fartsovertredelsen skjedd mens førerkortinnehaveren er i prøvetid. Grunnen til at han har førerkortet i prøvetid er de tidligere forgåelsene som er nevnt over. Retten finner at de tidligere forgåelsene må tillegges betydning ved fastsettelse av tapsperiodens lengde i samsvar med tapsforskriften § 2-9 første, tredje og fjerde ledd som lyder:
«Er vedkommende motorvognfører tidligere ilagt straff eller domfelt for trafikkfarlige forgåelser mot vegtrafikklovgivningen, eller har hans førerkort tidligere vært inndratt eller han tidligere har tapt føreretten, kan dette tillegges betydelig vekt ved fastsettelse av tapsperiodens lengde, alt etter tidligere forholds alder og grovhet. I slike tilfelle bør fastsettelse av tap av førerett vurderes, selv om den aktuelle overtredelse isolert sett ikke ville medført slik reaksjon.
(...)
Når det fastsettes tap av førerett i medhold av vegtrafikkloven § 33 nr. 1 første ledd i forbindelse med trafikkfarlige lovbrudd som bl.a. fartsovertredelser, risikofylte forbikjøringer, overtredelse av vikepliktsbestemmelsene, kjøring mot rødt lys og bruk av motorvogn med vesentlige tekniske mangler, skal tidligere ilagte straffer for tilsvarende overtredelser tillegges vekt ved fastsettelse av tapsperioden. Dette gjelder spesielt når overtredelsenes antall, art og hyppighet viser manglende evne og vilje til å overholde gjeldende bestemmelser for regulering av vegtrafikken.
Ved fastsettelse av tap av førerett i slike tilfelle skal det særlig legges vekt på ilagte straffer de siste 2 til 3 år før den aktuelle overtredelse. Med utgangspunkt i hva som isolert sett er vanlig tapsperiode for den aktuelle overtredelse etter gjeldende retningslinjer og praksis, skjerpes tidsrommet for lengden av tapet av føreretten etter omstendighetene med inntil 50% eller mer.»
Den historikken som er gjengitt ovenfor viser at A er ilagt straff og har fått sitt førerkort inndratt med jevne mellomrom. I løpet av de siste tre årene har han fått to forelegg for fartsovertredelser med bøter på til sammen nesten 19 000 kr og en tapstid på 6 måneder med vilkår om full ny prøve. Forgåelsene ble begått med kort mellomrom. Til tross for dette har han igjen begått en alvorlig fartsovertredelse.
A har forklart at han er svært avhengig av førerkortet, og viser til at han kjører 50.-60.000 km i året. Han forklarte at han må reise kollektivt i stedet, og uttalte også at han kan miste jobben nå dersom førerkortet inndras for lengre tid.
Det følger av tapsforskriften § 1-3 at det skal være en forholdsmessighet ved fastsettelsen av tapsperiodens lengde:
«Ved fastsettelsen av perioden for tap av førerett mv. skal det legges vekt på den virkningen tap av føreretten antas å ville få for innehaveren, såfremt virkningen fremstår som vesentlig mer byrdefull enn det som normalt kan påregnes. Avgjørende ved vurderingen er likevel hensynet til trafikksikkerheten og eventuelle allmenne hensyn.»
Retten har forståelse for at det er krevende for en som arbeider i en bilforretning å miste førerkortet. A forklarte videre at han nå har forstått alvoret, og at han ikke skal begå tilsvarende overtredelser. Fra forsvarers side ble det understreket at A er en ung mann, og at han bør gis en ny sjanse.
Som det fremgår av forskriften § 1-3 er hensynet til trafikksikkerheten avgjørende i vurderingen. Retten kan ikke se at det kan legges større vekt på As individuelle situasjon. En som kjører bil i så stort omfang som A forklarer han gjør, har en særlig sterk oppfordring til å følge trafikkreglene. Retten kan heller ikke se at As alder, han er 25 år gammel, tilsier noen kortere tapstid.
Retten har kommet til at tapstiden passende kan forlenges med to måneder grunnet de tidligere forgåelsene, jf forskriften § 2-9, og den settes således til 14 måneder.
Den som domfelles for straffbart forhold skal som hovedregel dømmes til å erstatte statens kostnader med saken. Det gjelder særlig dersom en «kan bebreides for under forfølgningen å ha opptrådt slik at omkostningene er blitt høyere enn ellers nødvendig», jf straffeprosessloven § 436. A har under hovedforhandlingen erkjent straffeskyld etter at han ble tatt i en fartskontroll hvor han ble målt med laser. Som følge av at han ikke på et tidligere tidspunkt har erkjent og sagt seg villig til å få saken behandlet som tilståelsessak, er staten påført merutgifter både til meddommere og forsvarer.
Hovedforhandlingen varte omkring 1 time og statens utgifter til forsvarer er i underkant av 7 000 kr. Retten finner at A passende kan ilegges ansvar for sakskostnader med kr 5 000.
Dommen er enstemmig.
DOMSSLUTNING 
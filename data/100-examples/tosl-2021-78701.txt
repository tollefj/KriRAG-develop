Bostyreren har inngitt regelmessige og adekvate begrunnelser knyttet til den fortløpende og fremtidige bobehandlingen som skal inngis periodevis for hver tredje måned.
Arvelovens aktuelle bestemmelser, som klageren viser til, er §§ 156 og 157, og gjengis her.
§ 156. Klage over bostyreren
En arving som mener at bostyreren ikke gjennomfører skiftet med tilstrekkelig fremdrift, eller som for øvrig mener at man ikke kan ha tillit til bostyreren, kan klage over bostyreren til tingretten.
Retten skal forelegge klagen for bostyreren og kan pålegge bostyreren å gi en redegjørelse innen en frist.
Klagen avgjøres ved beslutning. Beslutningen kan ikke ankes.
 § 157. Tilbakekall av oppnevningen
Retten kan tilbakekalle oppnevningen av en bostyrer hvis den finner at bostyreren ikke utfører sine oppgaver på en forsvarlig måte. Retten kan også tilbakekalle oppnevningen hvis den finner at det ikke lenger er nødvendig med bistand fra bostyreren.
Det følger av lovens forarbeider og kommentarutgaven til lovbestemmelsen (Gyldendal Rettsdata) vedrørende § 156 at det skal kunne foretas en viss kontradiktorisk behandling hvor enkelte forhold eventuelt må kunne avklares pr. telefon.
Retten har imidlertid, slik saken allerede er belyst, ikke funnet det nødvendig å innhente noen særskilt redegjørelse fra bostyrer i saken her. Retten har festet seg ved bostyrers tidligere innberetninger med opplysninger til arvingene om deres adgang til saksanlegg dem imellom gjennom skiftetvist, samt at arvingene selv ikke har lyktes med å identifisere verdier i Pakistan. Videre vises til bostyrers siste innberetning 28. november 2022, der det fremgår at det ikke er mulig å oppnå svar fra pakistansk bank om mulig bankinnskudd, og at pakistanske myndigheter heller ikke gir opplysninger om faste eiendommers rettsforhold. I denne siste innberetning fremhever bostyrer (i punkt 6 om fremdrift i behandling av boet):
Min vurdering er, etter å ha forsøkt gjentatte bobehandlinger i et forsøk på å komme frem til en minnelig løsning, er at eiendommene og kontoen i Pakistan ikke tillegges verdi på skiftet.
Verdiene i Pakistan fremgår ikke av avdødes skattemelding, og på bakgrunn av manglende opplysninger og muligheter til å finne relevant dokumentasjon på eiendommene, anser jeg det som mest hensiktsmessig at verdiene i Norge deles etter arvelovens bestemmelser, også må arvingene selv sørge for fordelingen av de verdiene som befinner seg i Pakistan.
Min vurdering er lagt frem for arvingene og dersom det ikke er merknader til mitt forslag, tas det sikte på å forhåndsligne boet for 2022 og 2023 før det kan gjøres opp i slutten av første kvartal 2023.
Tingretten konstaterer at det ikke forekommer tegn til noen form for sendrektig ved bobehandlingen. Bobehandlingen står nå nær en avslutning, og utskifting av bostyrer ville være både kostnadsdrivende og tidsforsinkende.
Tingretten er dessuten, gjennom erfaring, kjent med at den av bostyrers utsendte forespørsler om opplysninger tilknyttet bankinnskudd og fast eiendommers rettsforhold i Pakistan gjennomgående representerer utfordringer å få avklart, både fra bostyrerhold men også fra norsk, offentlig myndighet. Videre har Oslo tingrett ikke for hånden en særskilt ekspertise som peker seg ut som bedre egnet for håndtering av denne type spørsmål.
Det er dermed ikke grunnlag for klagebehandling etter § 156; samtidig som det er uaktuelt med tiltak om tilbakekall av bostyreroppdraget etter § 157.
Slutning:
Klage fra A med krav om utskifting av bostyrer tas ikke til følge.
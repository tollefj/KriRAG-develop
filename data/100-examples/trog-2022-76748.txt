Menigheten [menighet1] ble stiftet i 1975 av tiltalte A. [menighet1] var inspirert av apostlenes gjerninger, de første kristne, og vektla en felleskapstanke hvor menighetens medlemmer bor sammen og deler alt. Menigheten omfattet alle som var medlem av [menighet1], uavhengig av om de bodde sammen eller ikke. Menighetens medlemmer deltok på møter på søndager. En stor del av menighetens medlemmer bodde også sammen og omtalte seg som «[undergruppe]». Medlemmene av [undergruppe] var sterkt troende kristne mennesker som ønsket vie mer av livet sitt til Gud enn kun å delta i møter på søndager. Innad i [undergruppe] var felleskapstanken fullt ut realisert. Medlemmene av [undergruppe] hadde felles økonomi og bodde sammen som om de var en vanlig familie. Ved inntreden i [undergruppe] solgte mange alt de hadde og ga inntektene til [undergruppe]. Noen av vitnene som retten har hørt i anledning saken har fortalte at de måtte gi fra seg disposisjonsretten til bankkonti ved inntreden og noen måtte levere inn passet sitt. Barna mottok hjemmeundervisning og det var medlemmene fra [undergruppe] som sto for undervisningen. [undergruppe] tjente penger ved å utføre tjenester via firmaet [virksomhet] AS og drev blant annet malertjenester, vasketjenester og diverse lagertjenester. Inntektene ble fordelt på [undergruppe] og gikk til klær, mat, biler og annet [undergruppe] måtte trenge. Resten av inntektene gikk til nødhjelpsarbeid hvor [menighet1] har vært særlig aktive i Romania i mange år. Medlemmene i [undergruppe] var ca. hvert 1 1⁄2 i Romania i lengere perioder for å hjelpe til. Oppholdene i Romania har ofte vart i om lag 2 måneder pr. gang. Menigheten holdt til på [sted] hvor bofellesskapet var. På det meste besto [undergruppe] av om lag 30-40 personer. Deltakelse i [undergruppe] har utad vært frivillig. Medlemmene kunne når som helst velge å flytte ut eller inn. Det har aldri vært noen medlemsmatrikkel og det eneste kravet for å flytte inn i [undergruppe] var at det måtte være et villet ønske.
A var leder av menigheten og innehadde forstanderrollen. A er gift med D. Sammen har de flere barn, blant annet E som også har hatt en rolle i [undergruppe] og vært ansvarlig for økonomien. Forstanderrollen innebar at A forkynte for menigheten og var bibellærer. Han hadde også andre oppgaver og utførte baptistisk dåp og barnevelsignelser. A var en del av [undergruppe] og deler av hans familie bodde der sammen med de andre. A beskrives også som lederen av [undergruppe], selv om han selv har fremholdt at alle avgjørelsene ble tatt i fellesskap i [undergruppe]-møter. A har selv forklart at han var leder og forstander for menigheten i 48 år.
Fornærmede B kom i kontakt med [menighet1] og A da hun var et barn ved at hennes foreldre ønsket hjemmeundervisning. Dette var noe A drev med i tilknytning til sin menighet. B hadde kontakt med [menighet1] i store deler av oppveksten og hennes eldre søster var en del av [undergruppe] i mange år. B flyttet inn til [undergruppe] i 2007 og bodde der frem til august 2018. B møtte sin ektemann, F, via sin kontakt med [menighet1]. F bodde også i [undergruppe] og giftet seg i kort tid etter at B flyttet inn. Paret har flere barn sammen. B hadde født sitt første barn og var gravid med nummer to når forholdet med A begynte. Fornærmede B var i en lang periode plaget av sykdom. Hun ble diagnostisert med ME i løpet av oppholdet i [undergruppe]. Sykdommen startet høsten etter at hun flyttet inn hos [menighet1], og hun var på bedringens vei høsten 2011.
[menighet1] ble som menighet oppløst høsten 2018 etter at det innad i menigheten ble kjent at A hadde hatt et seksuelt forhold til B. Som følge av at forholdet ble kjent, forlot A menigheten og frasa seg alle sine roller. De fleste flyttet ut som følge av at forholdet ble kjent. Noen medlemmer av [undergruppe] valgte å bli og har opprettet en ny menighet som drives på samme vis. I dag går denne menigheten under betegnelsen [menighet2].
Forholdet tiltalen gjelder begynte å utvikle seg høsten 2011. B var på dette tidspunktet begynt å bli bedre fra sin sykdom og var stadig ute på trilleturer med sitt første barn. Menigheten hadde på tidspunktet kjøpt et nytt bygg de pusset opp og A jobbet med dette prosjektet. B gikk ofte turer til dette bygget i perioden forholdet startet. Det er ikke bestridt og på det rene at forholdet utviklet seg til å bli et seksuelt forhold som pågikk fra januar 2012 til august 2018. A og B har forskjellige oppfatninger av karakteren på dette forholdet. Påtalemyndigheten mener dette forholdet har vært et ufrivillig seksuelt forhold fra B side som hun måtte gjennomføre på grunn av As posisjon i menigheten og sitt tillits- og avhengighetsforhold til ham. A har fremholdt at forholdet har vært et gjensidig kjærlighetsforhold.
Gjerningsperioden i tiltalebeslutningen strekker seg over 6 år, fra januar 2012 til august 2018. Dette medfører at den tidligere bestemmelsen i straffeloven 1902 §193 er gjeldende for den første delen av gjerningsperioden, mens nåværende bestemmelse i straffeloven § 295, i kraft fra 1. oktober 2015, er gjeldende for den andre delen av gjerningsperioden. Straffeloven § 295 svarer med visse utvidelser til den tidligere bestemmelsen i § 193. Utvidelsene i dagens bestemmelse i straffeloven § 295 gjelder blant annet at bestemmelsen også omfatter det å få noen til å utføre handlinger med seg selv, jf. bokstav c. Det er også inntatt et alternativ som retter seg mot den som utnytter en person under 18 år i en særlig sårbar livssituasjon. Ellers er innholdet i bestemmelsene like og utvidelsene er ikke av betydning i vår sak. Slik retten ser det, er det derfor ikke nødvendig å vurdere de objektive og subjektive vilkår for straff separat for bestemmelsene og vurderingen vil derfor være felles for både straffeloven 1902 § 193 og straffeloven § 295. Retten tar utgangspunkt i straffeloven § 295.
Straffeloven § 295 første ledd bokstav a rammer den som skaffer seg seksuell omgang ved misbruk av stilling, avhengighetsforhold eller tillitsforhold. Det er dette alternativet som er aktuelt i saken og alternativet svarer til straffeloven 1902 § 193 første ledd. Alternativene stilling, avhengighetsforhold og tillitsforhold forutsetter at det er etablert en relasjon mellom gjerningspersonen og fornærmede, men vil ellers ofte overlappe hverandre.
Begrepet «stilling» er ikke begrenset til formelle ansettelsesforhold, men omfatter alle som står i en overordnet posisjon til fornærmede, jf. Ot.prp.nr.22 (2008–2009) s. 236, jf. også Ot.prp.nr.28 (1999–2000). Samme sted uttales det følgende om hva som skal regnes som misbruk:
«Hva som skal regnes som misbruk, vil være situasjonsbetinget. Generelt vil det regnes som misbruk dersom gjerningsmannen på en utilbørlig måte utnytter sitt overmaktsforhold til å skaffe seg seksuell omgang med fornærmede, f.eks. som dennes lege, psykolog eller støttekontakt. Relevante faktorer ved vurderingen vil være partenes alder, erfaring og opptreden, herunder hvilken overlegne posisjon dette har satt gjerningsmannen i overfor fornærmede. Herav følger at ikke alle forhold mellom personer hvor den ene står i et overordningsforhold til den andre, omfattes. Situasjonen vil kunne stille seg annerledes dersom partene uavhengig av den enes overmaktsforhold, har seksuell omgang, f.eks. som følge av at det utvikler seg et alminnelig kjærlighetsforhold. Begrunnelsen for straffebudet – vern av personer som står i et underordningsforhold til en annen person – vil da ikke lenger gjøre seg gjeldende.»
Det straffbare handlingen er å skaffe seg seksuell omgang «ved» misbruk av stilling, avhengighetsforhold eller tillit. Det følger av ordlyden og de samme forarbeidene at det må̊ være årsakssammenheng mellom overmaktsforholdet og den seksuelle omgangen. At den seksuelle omgangen er fremskaffet ved utnyttelse av et overmaktsforhold innebærer ifølge Ot.prp.nr.22 (2008–2009) punkt 7.6.1 side 235 at den «er oppnådd på̊ en måte som utelukker reell frivillighet».
I NOU 2022:21 som foreslår en reform av straffelovens kapittel 26 har utvalget foreslått en ny bestemmelse om seksuell utnyttelse, som i stor grad viderefører straffelovens § 295s innhold. Den offentlige utredningen er sendt på høring, men høringsfristen er ikke utgått og reformen er ikke vedtatt. Uttalelsene i utredningen er derfor ikke uttrykk for gjeldende rett. I utredningen gjengir utvalget under punkt 26.2 noen overordnede synspunkter på straffelovens § 295s innhold med hensyn til hva som er reell frivillighet, sammenlignet med for eksempel tvang som dekkes av andre bestemmelser om seksuallovbrudd.
«Et fellestrekk ved handlingene som omfattes av straffeloven § 295, er at gjerningspersonen har fått med seg fornærmede på̊ den seksuelle omgangen ved å utnytte på̊ en hensynsløs måte at fornærmede er i en sårbar eller utsatt situasjon, som gjør at fornærmede har vesentlig nedsatte forutsetninger for å utøve sin seksuelle selvbestemmelsesrett. Fornærmedes muligheter til å ta et reelt valg og motsette seg den seksuelle omgangen, er med andre ord sterkt begrenset. At fornærmede ikke har noe valg i det hele tatt – reelt eller faktisk – er mer beskrivende for tilfeller hvor det er tvang involvert, eller hvor fornærmede er ute av stand til å motsette seg handlingen.»
Det er ikke bestridt og på det rene at fornærmede B og tiltalte A har hatt et forhold som har vart fra perioden januar 2012 til august 2018. Det er heller ikke bestridt og også på det rene at dette forholdet har omfattet seksuell omgang, nærmere bestemt samleie, oralsex og annen seksuell omgang som innføring av fingre i skjede. Alle disse eksemplene er seksuell omgang i lovens forstand. Vilkåret om «seksuell omgang» er oppfylt.
De første tilnærmelsene fra As side startet høsten og julen 2011, men det første fullbyrdede samleie fant sted i Romania i 2012. Det er ubestridt og på det rene. B var høygravid med sitt andre barn på dette tidspunktet. Etter den første hendelsen har omfanget av det seksuelle forholdet vært noe varierende. Retten legger til grunn etter bevisførselen at det i perioder har vært snakk om daglige samleier, særlig har omfanget vært omfattende når både B og A oppholdt seg samtidig i Romania. Det har også vært samleier i Norge. Foruten fysisk kontakt, har det vært en omfattende seksuell kontakt over telefon både med og uten video. A har i enkelte perioder vært syk og lengeliggende og retten legger til grunn at det har vært noen perioder uten fysisk seksuell omgang. Det er ikke bestridt og retten legger til grunn at det har vært seksuell omgang mellom fornærmede og A i hele perioden tiltalen gjelder og retten mener omfanget har vært omfattende.
Retten mener A objektivt sett også har stått i en slik overordnet posisjon overfor fornærmede som faller innenfor lovens begrep «stilling». Retten viser til at A har gjennomsyret [menighet1] som organisasjon. A har vært forstander i menigheten og bibellærer og ansiktet utad. Han har reelt sett vært lederen også innad i [undergruppe], selv om han har neddysset sin egen rolle. A har også vært styreleder i [virksomhet] AS og fungerte på mange måter som en daglig leder ved å styre arbeidslister. Han har også vært rektor i relasjon til hjemmeundervisningen. På de mange reisene [menighet1] har hatt, har han vært reiseleder. Han var ansvarlig redaktør for [blad]. Han har også tidligere vært økonomiansvarlig og har hatt disposisjonsretten overfor alle kontoene. Hans posisjon har klart vært overlegen fornærmedes posisjon. Det er heller ikke tvilsomt at den seksuelle omgangen har funnet sted mens A hadde denne posisjonen overfor fornærmede.
Retten bemerker også at As overlegne posisjon overfor B innehar elementer som kan karakteriseres om et avhengighetsforhold og/eller et tillitsforhold. Retten viser til at A som leder styrte blant annet økonomien til [menighet1] og arbeidshverdagen. Retten viser til at medlemmene i [undergruppe] måtte søke om å få fri for å reise hjem for å besøke familie, og søke om ekstra midler dersom de hadde behov for å kjøpe noe. Dette gjaldt også for B. Dette avhengighetsforholdet ble sterkere jo lengere B var medlem av [undergruppe] ettersom hun etter hvert ble mer og mer isolert fra omverden. Retten kommer mer inn på dette nedenfor. Et annet vesentlig element av avhengighets- eller tillitsforhold er etter rettens syn at A som forstander og bibellærer forkynte Guds ord overfor medlemmene av menigheten og B. Via sin forkynnelse av Guds ord fremsto han som en leder og en veileder menigheten og B måtte følge. I tillegg bemerker retten at A har skapt et særlig tillitsforhold til B ved å fortelle henne om sin sykdom. Retten kommer med inn på disse momentene nedenfor.
Retten har også funnet det bevist utover enhver rimelig tvil at A objektivt sett har skaffet seg seksuell omgang med B ved misbruk av sin overlegne stilling, ved misbruk av det tillitsforholdet han hadde bygget opp overfor B, og ved misbruk av det avhengighetsforholdet han hadde skapt innad i [undergruppe]. Retten mener A objektivt sett brukte sin overlegne posisjon til å skaffe seg seksuell omgang med fornærmede B ved at den seksuelle omgangen er oppnådd på en måte som utelukker en reell frivillighet. Retten vil i det følgende begrunnet dette resultatet nærmere og behandler de objektive vilkårene om misbruk av stilling og årsakssammenhengen samlet.
Retten viser for det første til at det har vært en åpenbar ubalanse hva gjelder aldersforskjellen og erfaringen mellom A og B. A er 37 år eldre enn B og har derfor også betydelig mer livserfaring enn B. B var riktignok om lag 23 år og selv gift på tidspunktet forholdet startet og hadde rukket å få et barn med sin ektemann. Retten mener likevel erfaringen B har hatt, både hva gjelder livserfaring og eventuelle seksuelle erfaringer, er klart underordnet den erfaringen A har. B flyttet inn i [undergruppe] i 2007, da hun hadde fylt 18 år. Hun har forut for denne tiden hatt tett kontakt med [undergruppe] og fått hjemmeundervisning. Tillitsforholdet til A og [menighet1] var allerede fra tidlig alder etablert for B, og hun har hatt liten kjennskap til en annen verden i voksen alder enn den som fantes i [menighet1].
Videre viser retten til at A hadde en stor makt over B, på samme måte som han hadde overfor de øvrige medlemmene av [undergruppe]. Denne makten medførte at det reelt sett var svært vanskelig for B å si nei til As tilnærmelser. A har forklart at beslutninger og avgjørelser ble tatt i fellesskap av [undergruppe] og at han derfor ikke hadde noen maktposisjon innad i familien. Retten mener den øvrige bevisførselen i saken tilsier at As forklaring på dette punkt må settes til side. Retten viser til B forklaring som retten finner både troverdig og pålitelig. Fornærmede B har forklart at med den respekten og tilliten som A hadde, var det få som sa noe annet enn det han hadde foreslått. I relasjon til den seksuelle omgangen hun hadde med A, har hun forklart at hun var redd helt fra de første tilnærmelsene A gjorde. Hun forklarte at hun ikke turte å si noe, verken til A eller sin ektemannen. Hvis hun hadde sagt noe til [undergruppe], visste hun at det ville bli hans ord mot hennes, og hun visste hvem alle hørte på. Retten mener B forklaring av makten A hadde støttes av øvrig bevisførsel rundt A sin posisjon og makt innad i [undergruppe]. Flere vitner har for det første bekreftet at beslutninger ble tatt slik A fremholder, men at selv om avgjørelser og beslutninger ble diskutert samlet, var de allerede fattet på forhånd og det var lite rom for å være uenig med A. A var reelt sett den som tok beslutningene innad i [undergruppe]. Vitne I, fornærmedes svoger, har forklart at ingen gjorde noe uten As aksept. Vitne H, som er gift med E, tiltaltes sønn, har forklart at det ikke var lett for medlemmene å gå imot A og at han i stor grad hadde innflytelse på [undergruppe]s liv. For det andre har flere vitner fremholdt at A også hadde stor makt i [undergruppe]. Flere vitner opplevde en frykt eller redsel for A og at de ikke turte å si ham imot. Dersom noen var uenige med ham, ble de skjelt ut eller snakket negativt om. De opplevde å være redde for å bli fryst ut. Vitne I forklarte at A hadde alt å si i [undergruppe]. Han hadde stor makt over alle og han var klar over den makten han hadde. Han har også forklart at alle var litt redd for A og redde for å gjøre feil. Han hadde stor autoritet og kunne sette hvem som helst på plass og gjorde det også. Konsekvensene av å si imot var utskjellinger og det skjedde ofte i plenum. Vitne G, tidligere medlem av menigheten, har uttrykt det slik at alle fikk den holdningen som A hadde. Alle kunne si det de ville, men det ble følger. Hun beskriver også at de ikke fikk all informasjon som var nødvendig for å kunne si imot eller komme med et annet forslag. Det var også vanskelig å snakke med andre i [undergruppe], ettersom ting som ble delt alltid kom tilbake til A.
Retten mener også at As personlighetstrekk og lederstil, slik den er beskrevet av fornærmede og øvrige vitner, underbygger posisjonen og makten A hadde innad i [undergruppe]. Omtrent alle vitner som retten har hørt gir sammenfallende beskrivelse av A som person og leder. Samtlige vitner peker på felles positive trekk som at A var dyktig, svært intelligent, engasjerende, hyggelig, inkluderende person og et fengende vesen. Samtlige har imidlertid også trukket frem at A som leder og person hadde mange negative trekk. Vitne H har beskrevet sin svigerfar som svært autorativ, manipulerende og med psykotiske trekk. Hun har også beskrevet at A har en side som er veldig autoritær og med mye temperament. Vitne G har beskrevet A som en mann med et voldsomt konkurranseinstinkt som ikke tålte andre menn. J, også en tidligere medlem av menigheten, har forklart at hun ble hjernevasket og manipulert. J har forklart at hvis man sa imot A som leder, ble man latterliggjort. Han var en sterk leder som fanget samvittigheten din.
Retten mener A også brukte sin posisjon og makt til å kontrollere B slik at hun etter hvert ble underlagt et kontrollregime styrt av A. Kontrollregimet førte til at B ble enda mer utsatt for As tilnærmelser og mer avhengig av ham, slik at A dermed lettere kunne fortsette å skaffe seg seksuell omgang med henne. Dette regime startet etter den første seksuelle omgangen. A har ikke selv benektet dette og har beskrevet det som et uttrykk for sjalusi. B har forklart at A begynte med et kontrollbehov overfor henne. Han satte ut rykter om henne blant medlemmene i [undergruppe] om han hun hadde et forhold til et annet medlem. Ryktene var ikke sanne og A har selv sagt at han fortalte dette på grunn av sjalusi. Ryktene førte til at B begynte å unngå det aktuelle medlemmet og tenkte nøye igjennom hvordan hun oppførte seg overfor andre. Retten mener dette var starten på et kontrollregime som førte til at B ble mer og mer isolert fra de øvrige medlemmene i [undergruppe] og desto mer utsatt for og sårbar for As tilnærmelser. A hadde meninger om hvor B skulle sitte og hvem hun kunne prate med. A ble opphengt i B forhold til sin ektemann og stilte så mange spørsmål rundt det de drev med som mann og kone at B etter hvert fant det lettere å begynne å unngå sin egen ektemann. F bekrefter at B tok avstand fra ham i løpet av tiden. At A hadde et kontrollbehov, har flere vitner vært inne på. Både H og G har forklart at A hadde et stort kontrollbehov og drev med detaljstyring av [undergruppe] hva gjelder arbeid, mat og klesstil. Vitne J har forklart at man ble fanget av å bo i [undergruppe].
Hva gjelder misbruk av tillitsforhold, har retten særlig sett hen til As helsesituasjon og hvordan denne objektivt sett ble brukt for å skape et tillitsforhold til B. Retten mener A har brukt sin sykdom for å få medfølelse og empati og satt B i en svært vanskelig situasjon. A har hatt et liv med mye sykdom. Han ble blant annet i løpet av gjerningsperioden operert tre ganger for prolaps i ryggen og har fått installert en nevrostimulator for å redusere smerter etter operasjonene. Han har også astma. I nyere tid, etter hendelsen, har han fått påvist prostatakreft. Det er imidlertid rettens vurdering, ut fra bevisførselen, at sykdommen aldri har vært så alvorlig og livstruende som A skal ha fått det til å fremstå og at sykdommen ble brukt som middel for å få sympati og til å bygge opp et tillitsforhold til fornærmede B. Fornærmede har for retten forklart at forholdet med A aldri hadde blitt noe av dersom det ikke hadde vært for en samtale hun hadde med A høsten 2011. Fornærmede B fortalte at A en dag ringte henne og fortalte at han hadde fått en alvorlig beskjed om sin helse og at han hadde kanskje alt fra to uker til halvannet til to år igjen å leve. Dette var noe A kun fortalte B og ikke en gang hadde fortalt sin egen kone. Ifølge fornærmede ble dette en stor hemmelighet hun bar på alene mot sin vilje og var med på å bygge opp en empati for ham. Hun ga uttrykk for at det var grusomt for henne å bære denne hemmeligheten og hun fikk enormt sympati og empati med A fordi han var i den situasjonen. Fornærmede B har forklart at hun etter hvert som den seksuelle relasjonen var igangsatt følte hun måtte holde ut fordi han ikke hadde lenge igjen å leve. Det er ikke bestridt av A at han snakket med B om sykdommen. Retten mener sykdommen har vært med på å bygge et tillitsforhold til fornærmede som A, objektivt sett, har misbrukt til å skaffe seg seksuell omgang.
Retten mener også A har skapt et avhengighetsforhold overfor B og at han har misbrukt dette for å skaffe seg seksuell omgang med henne. Retten mener A har brukt sin posisjon som leder av menigheten til å få kontroll over medlemmene i [undergruppe], inkludert B, ved å styre økonomi og arbeidshverdagen med en streng hånd. B, ble som de øvrige medlemmene i [undergruppe], mer og mer isolert fra omverden. Dette skyldes etter rettens syn at medlemmene jobbet mye og ikke fikk tid til å gjøre mye annet. Vitne F har forklart at dersom de ønsket fri, måtte de sende en søknad til A. A styrte økonomien og hadde disposisjonsrett over flere av medlemmenes konti, inkludert B. Dette medførte at medlemmene var avhengig av å få godkjennelse fra A for å bruke penger på andre ting enn det [undergruppe] hadde behov for i hverdagen. Vitne I har forklart at det var lukket menighet og de hadde ikke mye kontakt med andre. Vitne G har utrykt det slik hun som medlem av [undergruppe] ikke hadde makt i eget liv. Alt var bestemt og satt opp slik som A ville. G beskriver at hun ikke hadde tilgang til egen konto og at passene deres skulle ligge i en egen skuff. Dette bekrefter også vitne J. Vitne G forklarte også at det var vanskelig å komme seg ut av [undergruppe] ettersom alt var felles. De hadde felles hus, eiendom, bilder, jobber, skole, menighet og tro. De hadde ingen venner på utsiden. Dette avhengighetsforholdet som A skapte ved måten [undergruppe] ble styrt på, mener retten ble sterkt forsterket av As rolle som forkynner.
Som forstander og bibellærer var det A som forkynte Guds ord. Flere vitner har for retten forklart at de opplevde det A sa som Guds ord og at de var redd for å gå imot ham fordi det ville sette de opp mot Gud. Fornærmede B har selv forklart at hun plasserte A mellom menigheten og Gud og hun fikk en forståelse av at han hadde direkte kontakt med Gud. Hun har også uttalt at det han sa oppfattet hun som Guds ord. Fornærmedes forklaring støttes av flere vitner. Vitne G har forklart at hun hadde mer respekt for A enn Gud og forklarer det med at hun ble hjernevasket. Vitne J har også forklart at A til slutt ble Gud. Alt han sa var lov. [undergruppe] var guds verk, og var man ikke en del av den, så var man ikke noe. B har forklart at hun var redd for å gjøre A vondt og redd for Gud og at dette var en av grunnen til at hun følte hun måtte holde ut i forholdet. Dersom hun hadde brutt ut, visste hun at [undergruppe] også ville bryte opp. B forklarte at hun var livredd og søkte svar i Bibelen. Hun kom over et bibelvers som ba henne være lydige mot deres ledere fordi de skal gjøre regnskap for deres sjeler, sørg for at de gjør dette med glede og ikke med sukk for ellers vil det være til skade for dere. Retten mener A, objektiv sett, brukte sin rolle som leder av [undergruppe] og forkynner av Guds ord til å skape et avhengighetsforhold til B som grep inn i både hennes personlige frihet i hverdagen som medlem av [undergruppe] og hennes tro og at han misbrukte dette forholdet til å skaffe seg seksuell omgang med henne.
Retten har også kommet til at den seksuelle omgangen med A var oppnådd på en måte som reelt sett utelukker frivillighet fra B side. B har forklart at hun ikke følte hun hadde noe valg i gjennomføringen av den seksuelle omgangen, dels som følge av tillitsforholdet og avhengighetsforholdet A skapte og dels som følge stillingen inkludert makten han hadde i [undergruppe]. B har forklart at hun aldri har opplevd at A har slått eller gjøre noe fysisk vondt, det har ikke vært snakk om tvang eller trusler ved gjennomføring av den seksuelle omgangen. Retten mener fornærmedes forklaring rundt frivilligheten av den seksuelle omgangen er troverdig. At dette var reelt sett ufrivillig fra fornærmedes side, mener retten støttes av den øvrige bevisførselen, særlig hvordan fornærmede B endret seg som person i løpet av gjerningsperioden.
B har selv forklart at hun i begynnelsen, når hun flyttet inn til [undergruppe], var en åpen, veldig sosial person som ønsket å bidra. Hun har beskrevet at dette ble endret etter hvert som forholdet med A tok form. Mot slutten av gjerningsperioden har fornærmede beskrevet seg selv om en som unngikk alt og alle. Hun prøvde å gjennomføre oppgavene sine uten noen andre til stedet. Omtrent samtlige vitner som retten har hørt har bekreftet B endring. Vitne C, som var melder til politiet, har forklart ut B ble mer og mer innadvendt og at han merket det først på klesstilen. Vitne H, som hadde et veldig nært forhold til B, har forklart at hun definitivt så en endring i B væremåte. B var stille, pratet ikke lengre med de andre. Tidligere var hun sprudlende og sosial. H har forklart at hun pratet med B om det med mange ganger. Det var noe som var i veien og hun kjente henne ikke igjen. B var veldig innesluttet og hadde det definitivt ikke bra. H har også forklart at flere av damene i [undergruppe] snakket om det, om at de ikke visste hva det var men at det åpenbart var noe som plaget henne, det var som om et eller annet var på nippet til å bryte sammen. E, As sønn og ektemann til H, har også forklart at han så en endring på B og at han opplevde henne som mer reservert i tiden før E og H flyttet ut i 2018. De som sto B nærmest, som ektemannen F, og B mor, K, har sammenfallende forklart om hvordan B endret seg. B mor har beskrevet det som om B personlighet ble borte, hun kjente ikke igjen hennes karakter. Hun uttrykte det som at det ble bygget en mur rundt B som hun ikke klarte å slå sprekker i. F har beskrevet at B tok mer og mer avstand fra ham, også fysisk. Han merket en tydelig endring og tok det opp med henne flere ganger uten å få en god forklaring. Retten mener denne endringen av B væremåte klart underbygger at forholdet ikke reelt sett ikke var frivillig fra B side.
Retten er etter dette ikke i tvil om at A ikke ville ha oppnådd den seksuelle omgangen med B dersom han ikke hadde hatt den stillingen, tillitsforholdet og avhengighetsforholdet overfor henne og at der derfor foreligger årsakssammenheng mellom hans posisjon og den seksuelle omgangen. Retten mener de objektive vilkårene for straff er oppfylt.
Retten har også kommet til at de subjektive vilkår for straff er oppfylt. Retten har funnet det bevist utover enhver rimelig tvil at A handlet med bevissthet om at han sikkert eller mest sannsynlig skaffet seg seksuell omgang med B ved å misbruke sin stilling, tillitsforhold og/eller avhengighetsforhold overfor henne, jf. straffeloven § 22. Retten mener As forklaring må settes til side til fordel for fornærmedes forklaring og de øvrige vitners forklaringer som etter rettens syn uten tvil underbygger at A har vært klar over sin stilling og posisjon, og at han brukte denne for å skaffe seg seksuell omgang med B. Retten mener også As handlinger etter at forholdet med B ble kjent viser at han var klart over dette. Retten vil begrunne sitt syn i det følgende.
A har for retten i hovedsak anført at den seksuelle omgangen mellom ham og B var innenfor rammene av et genuint og alminnelig kjærlighetsforhold. Han opplevde å få en respons fra B og har vist til at han mottok meldinger fra henne hvor hun skrev «elsker deg», «savner deg» med videre. As forsvarer har fremholdt at B reaksjon på forholdet kan være et uttrykk for skam og samvittighetskvaler etter utroskap. Etter bevisførselen utelukker retten As forklaring om at det var et alminnelig kjærlighetsforhold mellom A og B. Retten viser for det første til at B har en helt annen oppfatning av dette forholdet. B har forklart at hun sendte slike meldinger som A har forklart, men at dette var fordi hun var redd for konsekvensene av å ikke gi ham oppmerksomhet. Hun har videre forklart at hun etter hvert som tiden gikk ble mer likegyldig og at det var lettere å gjennomføre om hun forsøkte å la det plage henne mindre. Hun har videre uttrykt at hun tror A var fullstendig klar over hva han drev med og at han ikke kan ha oppfattet at hun var interessert i ham. Retten viser også til at forskjellen i alder var stor, likedan forskjellen i posisjon og i livserfaring. Både fornærmede og A var i løpet av tiden gift med en annen og hadde på hver sin side barn med sin ektefelle. Forholdet mellom ham og B var ikke åpent kjent. A har selv forklart at det ikke var noe tema mellom han og B om de skulle bli et par utad eller ikke. Han har fremholdt at de hadde sitt på hver sin side, at han aldri ba fornærmede om å forlate sin ektemann og at han ikke tror de snakket om det. Retten finner det lite troverdig at to mennesker som har et gjensidig alminnelig kjærlighetsforhold i en periode på over 6 år ikke skal ha diskutert eller snakket sammen om muligheten for å bryte ut av sine respektive ekteskap. Særlig mener retten det fremstår lite troverdig at A ikke snakket om eller uttrykte ønske om å ha B for seg selv og viser til kontrollbehovet A hadde overfor B, som han mente var et uttrykk for sjalusi. Retten mener også B reaksjon på hendelsen i etterkant, som har vært trigget av situasjoner som har påminnet henne om hendelsen, klart underbygger at dette ikke var et alminnelig kjærlighetsforhold. F har vist til at B i etterkant av hendelsen har hatt store vansker med å være i samme rom som andre menn. Han har forklart om at de som ektepar har hatt det vanskelig seksuelt i etterkant av hendelsen, ved at B har fått angstanfall eller lignende ved å begynne å riste når hun kommer i situasjoner som hun har opplevd med A. Retten viser også til forklaringen fra B veileder ved Senter for seksuelt overgrep, L. B har gått i terapi hos ham og fortalt om at det hadde utviklet seg et seksuelt forhold til A som hun ikke ville inn i og som hun ikke klarte å komme seg ut av. De har snakket om seksualitet og at samliv er vanskelig etter hendelse. Retten mener det etter bevisførselen derfor må legges til grunn at forholdet ikke var et alminnelig kjærlighetsforhold og at fornærmedes reaksjon heller ikke er noe forsøk på å dekke over utroskap.
A har videre forklart at han visste at aldersforskjellen mellom dem var stor, men at han så på alder som bare tall. Hva gjelder hans stilling og rolle i [undergruppe] og menigheten har han forklart at han aldri opplevde at hans status hadde var bestemmende for forholdet eller hadde noen betydning, og at han ikke hadde tenkt på dette før han så tiltalebeslutningen. A har også fortalt at han ikke hadde reflektert over at B hadde følelser for ham og uttalt at det bare var sånn. Retten finner denne forklaringen svært lite troverdig og mener det må ses helt bort ifra forklaringen hans på dette området. Retten finner det lite sannsynlig at A, som en respektert leder av menigheten siden 1975, innledet et forhold til et medlem av menigheten som var 37 år yngre enn ham uten å tenke over at han hadde den posisjonen han hadde. Særlig holdt sammen med As forklaring om at forholdet var et alminnelig kjærlighetsforhold, finner retten det usannsynlig at tema aldri har kommet opp. Retten mener også det fremstår som oppkonstruert at A aldri hadde reflekter over hvorfor B hadde fått følelser for ham, særlig når aldersforskjellen tas i betraktning. I tillegg viser retten til As tidligere forhold til øvrige medlemmer av menigheten som kommenteres nedenfor.
Retten mener A var klar over makten han hadde innad i [undergruppe] og dermed også overfor B og viser til det som alt er nevnt overfor om makt og kontrollregimet overfor B. Hva gjelder As forsett om misbruk av sin stilling, mener retten det etter fornærmedes forklaring må legges til grunn at A også var klar over at han utnyttet denne til å skaffe seg seksuell omgang med henne. Retten mener A må ha vært klar over at dette ikke var reelt fra B side og noe hun ikke ønsket. Retten viser til at A også må ha sett endringen i hennes adferd, slik som de øvrige vitnene gjorde.
At A var klar over hva han gjorde mot B, mener retten også særlig støttes av vitneforklaringene fra G og J, sammenholdt med As opptreden etter at forholdet med B ble kjent. Både G og J har for retten avgitt tilsvarende detaljerte forklaringer som fornærmede om sine seksuelle forhold til A på 1990-tallet og frem til 2000-tallet. Forholdene ble anmeldt etter at B forhold ble kjent. Sakene er henlagt på grunn av foreldelse. G og J har begge forklart om hvordan de reelt sett følte de ble tvunget til å ha seksuell omgang med A ved at han utnyttet sin posisjon, makt og avhengighetsforhold overfor dem. G har forklart at hun ble viklet inn i et nett hun ikke kom seg ut av. Hun har forklart at A var klar over hva han gjorde mot henne. Ifølge G brukte A den seksuelle omgangen for å holde henne på plass, han brukte det for at hun skulle bli følelsesmessig avhengig av ham og ikke bryte ut. Hun har beskrevet at hun har stått i et avhengighetsforhold til ham. J har fortalt at hun ble voldtatt mentalt. A hadde taket på henne på alle måter og hun klarte ikke å stå imot. Hun har forklart om en æresfrykt og at hun hadde veldig tillit til ham. Hun har forklart at A fikk makt over henne og manipulerte henne og brukte dette for at hun ikke skulle flytte fra menigheten.
A har vedkjent seg begge forholdene, men også her fremholdt at begge forholdene av alminnelige kjærlighetsforhold. Begge forholdene pågikk over flere år og pågikk til dels parallelt med hverandre. Også disse forholdene var hemmelige og verken G eller J visste om hverandres forhold til A før hendelsen om B kom frem i 2018. Det var imidlertid ingen aldersforskjell av betydning mellom A og de to. Forholdene ble til slutt oppdaget av deres ektemenn og As kone og det ble et internt oppgjør. Forholdene tok slutt for godt etter at både G og J flyttet ut fra [undergruppe] i 2002. Retten mener forklaringene til G og J fremstår som troverdige og har ingen grunn til å tvile på innholdet i dem. B forklaring om sitt forhold til A inneholder mange likhetstrekk med forklaringene til G og J og forklaringene fremstår sammenfallende hva gjelder As utnyttelse av sin stilling og makt. Ut ifra As tidligere forhold til G og J, som var av samme karakter som forholdet til B, mener retten A må ha vært fullstendig klar over at han utnyttet sin posisjon og makt til å skaffe seg seksuell omgang med B.
Retten mener As handlinger i etterkant av at forholdet med B ble kjent, også viser at han var fullstendig klar over at han utnyttet B ved bruk av sin posisjon og makt. Kort tid etter at forholdet med B ble kjent, den 23. august 2018, sendte A en SMS til J og ba henne om tilgivelse for den urett han hadde begått overfor henne tidligere. Retten mener denne handlingen fra A ikke kan forstås på en annen måte enn en bekreftelse på at han var klar over hva han hadde gjort mot B og at det var dette som fikk ham til å tenke på og be om tilgivelse også overfor J. Retten mener det ikke er usannsynlig at dette ble gjort for å forsøke å påvirke J til å ikke fortelle om forholdet og/eller anmelde det.
Retten mener også at A sa fra seg sine roller og forlot [menighet1] på grunn av at han visste forholdet med B ikke var et alminnelig kjærlighetsforhold, men et resultat av hans misbruk av posisjon og stilling, og at han derfor ikke lenger kunne være leder av menigheten. Kort tid etter at forholdet med B ble kjent, holdt A en tale for menigheten hvor han gikk langt i å erkjenne ansvar for sine handlinger. A har forklart at han erkjente ansvar for moralsk mislighold, blant annet fordi utroskap ikke er forenelig med hans rolle som forkynner av Guds ord og at han derfor måtte fratre sin stilling. Retten mener det ikke er troverdig at A fratrådte sin stilling på grunn av moralsk mislighold. Retten viser som støtte for sitt syn til As egen forklaring om sitt forhold til J og G som nevnt ovenfor. Som allerede nevnt var A på tidspunktet gift med sin kone og var dermed utro. Retten finner det lite troverdig at A, når disse forholdene ble kjent, ikke anså det som et mislighold av sin moralske plikt og dermed kunne fortsette i sin rolle som forkynner uten problem i ytterligere 16 år, men at forholdet til B medførte at han han hadde misligholdt sitt moralske ansvar og derfor måtte frasi seg sin rolle umiddelbart.
Retten mener videre at A bevisst har brukt sin helsesituasjon for å få B til å få empati med ham og bygget opp et tillitsforhold til henne. Han utnyttet så hennes omsorgsfølelse og empati overfor ham til å skaffe seg seksuell omgang. Retten viser til det som er nevnt ovenfor om hvordan A fremmet sin dårlige helse og tillitsforholdet han skapte til B ved å fortelle om den, og om hvordan B følte hun ble fanget og måtte holde ut. Retten mener den øvrige bevisførselen underbygger at dette ble gjort bevisst fra As side og at misbruk av egen helse er noe A har gjort i flere år. Retten viser til at både G og J har forklart om hvordan A brukte sykdommen for å få sympati også i tiden før B ble medlem. Begge fikk høre at A, når han var i 20-årene, ikke kom til å bli 30 år. J forklarte at dette ble brukt som et pressmidler i tykt og tynt i alle år. G har vist til hvordan A ble syk hver gang noen var uenige med ham og måtte forlate fellesskapet og legge seg på rommet sitt. Dette medførte at [undergruppe], av sympati for ham, gjorde at A fikk viljen sin.
Retten mener etter dette at både de subjektive og de objektive vilkår for straff er oppfylt. A dømmes for overtredelse av straffeloven 1902 § 193 første ledd og straffeloven § 295 første ledd bokstav a.
Straffeloven § 295 har en strafferamme på fengsel i inntil seks år og omfatter tilfeller av forskjellig alvorlighetsgrad. Det er ikke fastsatt noen minstestraff, som for voldtekt, og heller ikke angitt noe normalstraffenivå i forarbeidene, jf. HR-2017-2327-A avsnitt 9.
Straffenivået for seksualforbrytelser ble betydelig skjerpet i 2010. Skjerpelsen gjaldt i utgangspunktet straffenivået for voldtekt, men lovgiver ga klart uttrykk for at synspunktene i tilknytning til voldtekt også skulle ha betydning for straffenivået etter straffeloven 1902 § 193, med henvisning til Prop.97 L (2009–2010) side 4, jf. HR-2017-2327-A avsnitt 10, jf. også HR-2017-570-A avsnittene 17-18.
I vurderingen av de konkrete straffutmålingsmomentene viser retten til NOU 1997:23 punkt 4.2.5.1 hvor det uttales følgende:
«Om den seksuelle omgangen er oppnådd som følge av alvorlig misbruk av stillingen, må avgjøres konkret. I denne vurderingen vil stillingens art og grad av overmaktsforhold være sentrale elementer ved siden av offerets forhold. Offerets personlige egenskaper, erfaring, modenhet, alder og selvstendighet er forhold som også må tillegges vekt ved vurderingen.»
Saken retten har foran seg fremstår å være noe annerledes enn de typiske overtredelsene av straffeloven § 295. Retten er enig med både aktor og forsvarer at det er utfordrende å finne tilsvarende saker.
De fleste sakene fra høyesterettspraksis som gjelder straffutmåling etter straffeloven § 295 og § 193 første ledd har til fellestrekk at de omfatter fornærmede som var særlig sårbar.
I HR-2017-570-A mente Høyesterett straffens utgangspunkt skulle settes til 2 år og 6 måneder i fengsel. Domfelte hadde misbrukt sin legestilling og skaffet seg seksuell omgang med to pasienter ved å fremstå som en særlig omsorgsfull og interessert lege, for deretter å utnytte den tilliten de fikk til ham. Overfor den ene fornærmede hadde dette pågått i en periode på halvannet år. Det ble ansett som skjerpende at fornærmedes psykiske helse ble dårligere etter hvert som overgrepene fant sted, og dessuten at hun fikk blødninger fra underlivet grunnet hardhendt opptreden fra tiltaltes side under flere av samleiene.
I HR-2017-2327-A hadde domfelte skaffet seg seksuell omgang med en kvinne ved å utnytte hennes lette psykiske utviklingshemming. Den seksuelle omgangen besto i bl. a. befølt kvinnens blottede kjønnsorgan, fått henne til å masturbere ham og til å ta hans penis i munnen. Fornærmede var 28 år, men ble av fastlegen karakterisert som et barn. Den seksuelle omgangen var begrenset til én kveld. Straffen ble satt til fengsel i 1 år og 6 måneder.
I HR-2016-2492-A ble straffen satt til fengsel i 2 år. Domfelte hadde i 12 år hatt jevnlig seksuell omgang med en 33 år yngre kvinne. Forholdet startet fra hun var 16 år. De hadde også bodd sammen i en seksårsperiode. Fornærmede var beskrevet som ensom og sårbar, som var knyttet opp til hennes personlige forutsetninger. Hun fikk senere diagnosen Aspergers syndrom. Hun hadde også etter hvert mistet kontakten med egen familie. Domfelte var i realiteten hennes viktigste omsorgsperson. Høyesterett kom til at han hadde skaffet seg den seksuelle omgangen ved å misbruke et avhengighets- og tillitsforhold.
Av lagmannsrettspraksis har aktor vist til LH-2019-90067. I denne saken hadde domfelte misbrukt et avhengighets/tillitsforhold som musikkmanager/tilrettelegger for den 37 år yngre fornærmede for å skaffe seg seksuell omgang med henne. Lagmannsretten uttalte at utgangspunktet for straff i saken var 1 år og 6 måneder. Straffutmålingen ble i hovedsak begrunnet med allmennpreventive hensyn og misbruk av tillit i miljøer hvor voksne i stor utstrekning opptrer som forbilder for barn og ungdom. Straffutmålingen er ikke begrunnet ut i fra fornærmedes sårbarhet.
Ved straffutmålingen i vår sak har retten først sett hen til at hendelsesforløpet har vært langvarig og pågått i over 6 1⁄2 år. Det har også vært snakk om omfattende og gjentatte samleier i hele denne perioden. Det er imidlertid ingen opplysninger som tilsier at dette har medført fysiske smerter av noe slag og det er heller ingen opplysninger som tyder på fysisk vold, trusler eller fysisk tvang.
Hva gjelder fornærmedes forhold er retten enig med aktor i at B ikke objektivt sett kan anses for å være i en spesielt sårbar situasjon slik som sårbarheten typisk beskrives i øvrig rettspraksis om overmaktsforhold. Hun hadde sin ektemann og barn ved sin side og også flere medlemmer av [undergruppe] som har beskrevet at de hadde et nært forhold til henne. Hun beholdt også kontakten med sin familie, selv om den svært ble redusert. A har ikke vært en omsorgsperson for B og hendelsen pågikk i et tidsperiode hvor B var myndig, i en alder fra hun var 23 til 29 år gammel. Retten mener likevel at fornærmedes situasjon som medlem i et kristent lukket samfunn har medført at hun er satt i en utsatt og sårbar posisjon. B er et svært kristent menneske som overga hele sitt liv til menigheten under As ledelse. Tillitsforholdet til [menighet1] og A var sterkt og etablert allerede fra fornærmede var et lite barn og hun flyttet inn i det hun ble 18 år. [menighet1] med A i spissen har i stor grad skapt et eget samfunn hvor fornærmede over tid har blitt isolert fra omverden og mistet mer og mer kontakt med både familie og venner. Hun har i realiteten hatt liten selvbestemmelsesrett. [undergruppe] har i store deler av B liv vært hennes familie og A var en del av denne familien. Fornærmede B har derfor vært satt i en sårbar og utsatt posisjon ved at hun ble en del av et lukket miljø og gradvis ble isolert fra verden utenfor.
Elementet med religion gjør etter rettens syn at overmaktsforholdets art og grad fremstår som sterkt og fremtredende. Retten viser særlig til at As rolle var forkynner og bibellærer og dette blant annet har gitt han en makt som medførte at B så på hans ord som Guds ord. At hennes overgriper likestilles som Gud i hennes øyne gjør etter rettens syn at forholdet fremstår som svært inngripende og har satt fornærmede i en meget vanskelig situasjon. Retten mener dette avhengighetsforholdet har gjort det ekstra vanskelig for fornærmede å bryte ut, ettersom det er sammenfallende med å gå mot Guds ord.
Retten mener også det er et sentralt moment i straffeutmålingen at B bodde sammen med A i [undergruppe] i hele perioden overgrepene har pågått. B har derfor i løpet av disse 6 1⁄2 årene hatt konstant kontakt med A og har ikke hatt mulighet for å unngå ham. I motsetning til andre saker etter straffeloven § 295, hvor de fornærmedes kontakt med sin overgriper ofte har vært begrenset til en konkret sted eller tidspunkt, har overmaktsforholdet grepet inn i hele B liv og vært en konstant del av henne i løpet av disse årene.
Retten mener de allmennpreventive hensynene også gjør seg sterkt gjeldende i vår sak. A har innehatt en posisjon som forstander og bibellærer i en menighet, hvor både barn og voksne har hatt et sterkt tillitsforhold til ham. Fornærmede har i stor grad vokst opp med A som en tillitsperson og på grunn av hans forkynnelser valgt å flytte inn i [undergruppe] og ifra seg alt annet for å leve nærest mulig Gud.
Etter en konkret vurdering hvor særlig arten og graden av overmaktsforhold er tatt i betraktning sammenholdt med omfanget og tidsperspektivet mener retten at riktig utgangspunkt for straffen er opp mot 2 års fengsel. Retten mener de allmennpreventive hensynene og sakens øvrige forhold tilsier at fengselsstraffen skal være ubetinget.
A har erkjent å ha hatt seksuell omgang med B, men har ikke erkjent straffeskyld. Det foreligger ikke en uforbeholden tilståelse og ikke grunnlag for reduksjon av straffen, jf. straffeloven § 78 bokstav f.
Retten har vurdert, men kommet til at straffereaksjonen ikke vil bli en sterk belastning for A verken på grunn av hans alder eller helsesituasjon og at dette derfor ikke skal få betydning i formidlende retning, jf. straffeloven § 78 bokstav g. Hva gjelder hans kreftdiagnose, har As fastlege, M, bekreftet at det ikke er noe ved hans fysiske helse som medfører at soning av fengselsstraff vil være tyngre for ham enn andre. Han kan fortsette sin kreftbehandling uten å måtte være innlagt. Til dette kommer også at A selv har valgt å avslutte sin egen kreftbehandling. Ved siste måling i 2023 var As verdier av betydning for kreftdiagnosen «perfekt» ifølge hans fastlege. Retten kan heller ikke se at soning av fengselsstraff vil utgjøre en sterk belastning for As på grunn av hans psykiske helse.
As psykiske helsen kan imidlertid få betydning i formidlende retning dersom den er et uttrykk for at A selv er hardt rammet av lovbruddet, jf. straffeloven § 78 bokstav g. [Tekst utelatt.]​1 Retten legger derfor noe vekt på dette forholdet i formidlende retning.
Saksbehandlingstiden er også et forhold som retten mener får noe betydning formidlende retning, jf. straffeloven § 78 bokstav e. Ved hovedforhandlingen hadde det gått nærmere 4 1⁄2 år siden lovbruddet opphørte. Saksbehandlingstiden i politiet har tatt noe lengere tid enn det som er rimelig ut i fra lovbruddets art, selv om det ikke foreligger perioder med ren liggetid. Saken ble anmeldt til politiet 9. april 2019. Fornærmede ønsket ikke å la seg avhøre i saken før januar 2020. Tiltale ble pågrepet for avhør i februar 2021. Tiltalte ble tatt ut 20 mai 2022. Hovedforhandling var opprinnelig berammet til november 2022, men ble utsatt på grunn at helseforhold hos tiltalte. Retten mener A bør gis et fradrag for lang saksbehandlingstid, jf. HR-2016-225-S. Fradraget bør etter rettens syn være i form av et fradrag i totalstraffen. Retten mener at et fradrag på om lag 3 til 4 måneder gir en tilstrekkelig kompensasjon.
Hensyntatt både lang saksbehandlingstid og også straffeloven § 78 bokstav g mener retten av straffen passende kan settes til fengsel i 1 år og 7 måneder.
Til fradrag i straffen går to dager for utholdt varetekt, jf. straffeloven § 83.
B bistandsadvokat har fremmet krav om oppreisning i medhold av skadeserstatningsloven § 3-5 første edd bokstav b, jf. § 3-3 og antydet at nivået ligger opp mot 300 000 kroner.
Skadeserstatningsloven § 3-5 første ledd bokstav b gir fornærmede rett til å kreve oppreisningserstatning ved overtredelse av en rekke straffebestemmelser opplistet i skadeserstatningsloven § 3-3. Blant de opplistede straffebudene er straffeloven § 295 som A skal domfelles for. Før 1. oktober 2015, da straffeloven 2005 trådte i kraft, var straffeloven 1902 § 193 en av bestemmelsene opplistet i skadeserstatningsloven § 3-3.
Oppreisning «kan» pålegges skadevolder, men det er i rettspraksis lagt til grunn at det «normalt» skal idømmes oppreisning etter rettens skjønn når vilkårene er oppfylt, jf. Rt-2005-104 avsnitt 52.
Retten finner at vilkårene for å idømme oppreisningserstatning er oppfylt og at oppreisningserstatning skal pålegges. Retten har kommet til at A har krenket B på en måte som omfattes av minst ett av handlingsalternativene i § 3-3, nemlig overtredelse av straffeloven § 295 og straffeloven 1902 § 193 første ledd. Retten har kommet til at A har gjort dette forsettlig.
Oppreisningen utmåles på individuell og skjønnsmessig basis til en engangssum som retten finner rimelig. Handlingens objektive grovhet, skadevolderens skyld, fornærmedes opplevelse av krenkelsen og arten og omfanget av skadevirkningene er sentrale momenter, jf. HR-2020-1345-A avsnitt 28, jf. også HR-2021-1332-A.
Det viktigste momentet er alvorligheten av handlingen objektivt sett. Bakgrunnen for dette er at de følger handlingene konkret har fått for den enkelte fornærmede kan være tilfeldig. Dette bør derfor ikke være avgjørende for utmålingen, jf. Rt-2012-1576 avsnitt 17. Disse hensynene ligger er også bakgrunnen for den normeringen av erstatningen som er gjort på noen områder, jf. HR-2018-1909-A avsnitt 74. Det foreligger ingen normert oppreisning for de forhold saken gjelder. Høyesterett har tidligere uttalt at nivået for oppreisningserstatning i voldtektssaker kan gi indikasjoner også for størrelsen på erstatningen ved overtredelse av § 295. Uttalelsen knyttet seg til straffeloven § 1902 § 193 første ledd, men retten legger til grunn at det samme gjelder for straffeloven § 295. Høyesterett har imidlertid understreket at utmålingen først og fremst må skje på grunnlag av karakteren og alvorligheten av krenkelsen, jf. HR-2016-2492-A. I HR-2022-980-A ble den normerte oppreisningserstatning for forsettlig voldtekt justert og satt til 2G, som i dag utgjør 222 954 kroner.
Ved utmåling av oppreisningserstatningen viser retten til det som allerede er skrevet om handlingens alvorlighet og skadevolderens skyld. B har vært utsatt for jevnlige seksuelle overgrep i en periode på 6 1⁄2 år, selv om ingen av overgrepene var utført med vold, tvang eller trusler. Når det gjelder fornærmede B opplevelse av hendelsen viser retten til hennes egen forklaring, sammenholdt med F forklaring og til forklaringen til B veileder, L. L har forklart at hans inntrykk at B er at hun underrapporterer. L forklarte at han anslo at B ville behøve terapi i en lengere periode og har antydet rundt tre år, kanskje lengere. At hun kommer til å trenge hjelp fremover, fremstår for ham som klart. Retten viser også til F forklaringer om hvordan B har fått angstanfall når hun kommer i situasjoner som minner henne om hendelser hun har blitt utsatt for. Retten har også sett hen til hvordan flere vitner i saken har beskrevet en endring i B væremåte og personlighet som følge av overgrepene. Retten er ikke i tvil om at hendelsen har vært traumatiserende for fornærmede og at de psykiske skadevirkningene er betydelige. Retten mener oppreisningserstatningen passende kan settes til 220 000 kroner.
Sakskostnader er ikke påstått og idømmes ikke.
Dommen er enstemmig.
DOMSSLUTNING
Bevisresultatet
Retten har kommet til at A skal dømmes i tråd med tiltalen til en straff av fengsel i 1 år og 7 måneder. Retten vil i det følgende begrunne sitt bevisresultat nærmere.
Menigheten [menighet1] ble stiftet i 1975 av tiltalte A. [menighet1] var inspirert av apostlenes gjerninger, de første kristne, og vektla en felleskapstanke hvor menighetens medlemmer bor sammen og deler alt. Menigheten omfattet alle som var medlem av [menighet1], uavhengig av om de bodde sammen eller ikke. Menighetens medlemmer deltok på møter på søndager. En stor del av menighetens medlemmer bodde også sammen og omtalte seg som «[undergruppe]». Medlemmene av [undergruppe] var sterkt troende kristne mennesker som ønsket vie mer av livet sitt til Gud enn kun å delta i møter på søndager. Innad i [undergruppe] var felleskapstanken fullt ut realisert. Medlemmene av [undergruppe] hadde felles økonomi og bodde sammen som om de var en vanlig familie. Ved inntreden i [undergruppe] solgte mange alt de hadde og ga inntektene til [undergruppe]. Noen av vitnene som retten har hørt i anledning saken har fortalte at de måtte gi fra seg disposisjonsretten til bankkonti ved inntreden og noen måtte levere inn passet sitt. Barna mottok hjemmeundervisning og det var medlemmene fra [undergruppe] som sto for undervisningen. [undergruppe] tjente penger ved å utføre tjenester via firmaet [virksomhet] AS og drev blant annet malertjenester, vasketjenester og diverse lagertjenester. Inntektene ble fordelt på [undergruppe] og gikk til klær, mat, biler og annet [undergruppe] måtte trenge. Resten av inntektene gikk til nødhjelpsarbeid hvor [menighet1] har vært særlig aktive i Romania i mange år. Medlemmene i [undergruppe] var ca. hvert 1 1⁄2 i Romania i lengere perioder for å hjelpe til. Oppholdene i Romania har ofte vart i om lag 2 måneder pr. gang. Menigheten holdt til på [sted] hvor bofellesskapet var. På det meste besto [undergruppe] av om lag 30-40 personer. Deltakelse i [undergruppe] har utad vært frivillig. Medlemmene kunne når som helst velge å flytte ut eller inn. Det har aldri vært noen medlemsmatrikkel og det eneste kravet for å flytte inn i [undergruppe] var at det måtte være et villet ønske.
A var leder av menigheten og innehadde forstanderrollen. A er gift med D. Sammen har de flere barn, blant annet E som også har hatt en rolle i [undergruppe] og vært ansvarlig for økonomien. Forstanderrollen innebar at A forkynte for menigheten og var bibellærer. Han hadde også andre oppgaver og utførte baptistisk dåp og barnevelsignelser. A var en del av [undergruppe] og deler av hans familie bodde der sammen med de andre. A beskrives også som lederen av [undergruppe], selv om han selv har fremholdt at alle avgjørelsene ble tatt i fellesskap i [undergruppe]-møter. A har selv forklart at han var leder og forstander for menigheten i 48 år.
Fornærmede B kom i kontakt med [menighet1] og A da hun var et barn ved at hennes foreldre ønsket hjemmeundervisning. Dette var noe A drev med i tilknytning til sin menighet. B hadde kontakt med [menighet1] i store deler av oppveksten og hennes eldre søster var en del av [undergruppe] i mange år. B flyttet inn til [undergruppe] i 2007 og bodde der frem til august 2018. B møtte sin ektemann, F, via sin kontakt med [menighet1]. F bodde også i [undergruppe] og giftet seg i kort tid etter at B flyttet inn. Paret har flere barn sammen. B hadde født sitt første barn og var gravid med nummer to når forholdet med A begynte. Fornærmede B var i en lang periode plaget av sykdom. Hun ble diagnostisert med ME i løpet av oppholdet i [undergruppe]. Sykdommen startet høsten etter at hun flyttet inn hos [menighet1], og hun var på bedringens vei høsten 2011.
[menighet1] ble som menighet oppløst høsten 2018 etter at det innad i menigheten ble kjent at A hadde hatt et seksuelt forhold til B. Som følge av at forholdet ble kjent, forlot A menigheten og frasa seg alle sine roller. De fleste flyttet ut som følge av at forholdet ble kjent. Noen medlemmer av [undergruppe] valgte å bli og har opprettet en ny menighet som drives på samme vis. I dag går denne menigheten under betegnelsen [menighet2].
Forholdet tiltalen gjelder begynte å utvikle seg høsten 2011. B var på dette tidspunktet begynt å bli bedre fra sin sykdom og var stadig ute på trilleturer med sitt første barn. Menigheten hadde på tidspunktet kjøpt et nytt bygg de pusset opp og A jobbet med dette prosjektet. B gikk ofte turer til dette bygget i perioden forholdet startet. Det er ikke bestridt og på det rene at forholdet utviklet seg til å bli et seksuelt forhold som pågikk fra januar 2012 til august 2018. A og B har forskjellige oppfatninger av karakteren på dette forholdet. Påtalemyndigheten mener dette forholdet har vært et ufrivillig seksuelt forhold fra B side som hun måtte gjennomføre på grunn av As posisjon i menigheten og sitt tillits- og avhengighetsforhold til ham. A har fremholdt at forholdet har vært et gjensidig kjærlighetsforhold.
Gjerningsperioden i tiltalebeslutningen strekker seg over 6 år, fra januar 2012 til august 2018. Dette medfører at den tidligere bestemmelsen i straffeloven 1902 §193 er gjeldende for den første delen av gjerningsperioden, mens nåværende bestemmelse i straffeloven § 295, i kraft fra 1. oktober 2015, er gjeldende for den andre delen av gjerningsperioden. Straffeloven § 295 svarer med visse utvidelser til den tidligere bestemmelsen i § 193. Utvidelsene i dagens bestemmelse i straffeloven § 295 gjelder blant annet at bestemmelsen også omfatter det å få noen til å utføre handlinger med seg selv, jf. bokstav c. Det er også inntatt et alternativ som retter seg mot den som utnytter en person under 18 år i en særlig sårbar livssituasjon. Ellers er innholdet i bestemmelsene like og utvidelsene er ikke av betydning i vår sak. Slik retten ser det, er det derfor ikke nødvendig å vurdere de objektive og subjektive vilkår for straff separat for bestemmelsene og vurderingen vil derfor være felles for både straffeloven 1902 § 193 og straffeloven § 295. Retten tar utgangspunkt i straffeloven § 295.
Straffeloven § 295 første ledd bokstav a rammer den som skaffer seg seksuell omgang ved misbruk av stilling, avhengighetsforhold eller tillitsforhold. Det er dette alternativet som er aktuelt i saken og alternativet svarer til straffeloven 1902 § 193 første ledd. Alternativene stilling, avhengighetsforhold og tillitsforhold forutsetter at det er etablert en relasjon mellom gjerningspersonen og fornærmede, men vil ellers ofte overlappe hverandre.
Begrepet «stilling» er ikke begrenset til formelle ansettelsesforhold, men omfatter alle som står i en overordnet posisjon til fornærmede, jf. Ot.prp.nr.22 (2008–2009) s. 236, jf. også Ot.prp.nr.28 (1999–2000). Samme sted uttales det følgende om hva som skal regnes som misbruk:
«Hva som skal regnes som misbruk, vil være situasjonsbetinget. Generelt vil det regnes som misbruk dersom gjerningsmannen på en utilbørlig måte utnytter sitt overmaktsforhold til å skaffe seg seksuell omgang med fornærmede, f.eks. som dennes lege, psykolog eller støttekontakt. Relevante faktorer ved vurderingen vil være partenes alder, erfaring og opptreden, herunder hvilken overlegne posisjon dette har satt gjerningsmannen i overfor fornærmede. Herav følger at ikke alle forhold mellom personer hvor den ene står i et overordningsforhold til den andre, omfattes. Situasjonen vil kunne stille seg annerledes dersom partene uavhengig av den enes overmaktsforhold, har seksuell omgang, f.eks. som følge av at det utvikler seg et alminnelig kjærlighetsforhold. Begrunnelsen for straffebudet – vern av personer som står i et underordningsforhold til en annen person – vil da ikke lenger gjøre seg gjeldende.»
Det straffbare handlingen er å skaffe seg seksuell omgang «ved» misbruk av stilling, avhengighetsforhold eller tillit. Det følger av ordlyden og de samme forarbeidene at det må̊ være årsakssammenheng mellom overmaktsforholdet og den seksuelle omgangen. At den seksuelle omgangen er fremskaffet ved utnyttelse av et overmaktsforhold innebærer ifølge Ot.prp.nr.22 (2008–2009) punkt 7.6.1 side 235 at den «er oppnådd på̊ en måte som utelukker reell frivillighet».
I NOU 2022:21 som foreslår en reform av straffelovens kapittel 26 har utvalget foreslått en ny bestemmelse om seksuell utnyttelse, som i stor grad viderefører straffelovens § 295s innhold. Den offentlige utredningen er sendt på høring, men høringsfristen er ikke utgått og reformen er ikke vedtatt. Uttalelsene i utredningen er derfor ikke uttrykk for gjeldende rett. I utredningen gjengir utvalget under punkt 26.2 noen overordnede synspunkter på straffelovens § 295s innhold med hensyn til hva som er reell frivillighet, sammenlignet med for eksempel tvang som dekkes av andre bestemmelser om seksuallovbrudd.
«Et fellestrekk ved handlingene som omfattes av straffeloven § 295, er at gjerningspersonen har fått med seg fornærmede på̊ den seksuelle omgangen ved å utnytte på̊ en hensynsløs måte at fornærmede er i en sårbar eller utsatt situasjon, som gjør at fornærmede har vesentlig nedsatte forutsetninger for å utøve sin seksuelle selvbestemmelsesrett. Fornærmedes muligheter til å ta et reelt valg og motsette seg den seksuelle omgangen, er med andre ord sterkt begrenset. At fornærmede ikke har noe valg i det hele tatt – reelt eller faktisk – er mer beskrivende for tilfeller hvor det er tvang involvert, eller hvor fornærmede er ute av stand til å motsette seg handlingen.»
Det er ikke bestridt og på det rene at fornærmede B og tiltalte A har hatt et forhold som har vart fra perioden januar 2012 til august 2018. Det er heller ikke bestridt og også på det rene at dette forholdet har omfattet seksuell omgang, nærmere bestemt samleie, oralsex og annen seksuell omgang som innføring av fingre i skjede. Alle disse eksemplene er seksuell omgang i lovens forstand. Vilkåret om «seksuell omgang» er oppfylt.
De første tilnærmelsene fra As side startet høsten og julen 2011, men det første fullbyrdede samleie fant sted i Romania i 2012. Det er ubestridt og på det rene. B var høygravid med sitt andre barn på dette tidspunktet. Etter den første hendelsen har omfanget av det seksuelle forholdet vært noe varierende. Retten legger til grunn etter bevisførselen at det i perioder har vært snakk om daglige samleier, særlig har omfanget vært omfattende når både B og A oppholdt seg samtidig i Romania. Det har også vært samleier i Norge. Foruten fysisk kontakt, har det vært en omfattende seksuell kontakt over telefon både med og uten video. A har i enkelte perioder vært syk og lengeliggende og retten legger til grunn at det har vært noen perioder uten fysisk seksuell omgang. Det er ikke bestridt og retten legger til grunn at det har vært seksuell omgang mellom fornærmede og A i hele perioden tiltalen gjelder og retten mener omfanget har vært omfattende.
Retten mener A objektivt sett også har stått i en slik overordnet posisjon overfor fornærmede som faller innenfor lovens begrep «stilling». Retten viser til at A har gjennomsyret [menighet1] som organisasjon. A har vært forstander i menigheten og bibellærer og ansiktet utad. Han har reelt sett vært lederen også innad i [undergruppe], selv om han har neddysset sin egen rolle. A har også vært styreleder i [virksomhet] AS og fungerte på mange måter som en daglig leder ved å styre arbeidslister. Han har også vært rektor i relasjon til hjemmeundervisningen. På de mange reisene [menighet1] har hatt, har han vært reiseleder. Han var ansvarlig redaktør for [blad]. Han har også tidligere vært økonomiansvarlig og har hatt disposisjonsretten overfor alle kontoene. Hans posisjon har klart vært overlegen fornærmedes posisjon. Det er heller ikke tvilsomt at den seksuelle omgangen har funnet sted mens A hadde denne posisjonen overfor fornærmede.
Retten bemerker også at As overlegne posisjon overfor B innehar elementer som kan karakteriseres om et avhengighetsforhold og/eller et tillitsforhold. Retten viser til at A som leder styrte blant annet økonomien til [menighet1] og arbeidshverdagen. Retten viser til at medlemmene i [undergruppe] måtte søke om å få fri for å reise hjem for å besøke familie, og søke om ekstra midler dersom de hadde behov for å kjøpe noe. Dette gjaldt også for B. Dette avhengighetsforholdet ble sterkere jo lengere B var medlem av [undergruppe] ettersom hun etter hvert ble mer og mer isolert fra omverden. Retten kommer mer inn på dette nedenfor. Et annet vesentlig element av avhengighets- eller tillitsforhold er etter rettens syn at A som forstander og bibellærer forkynte Guds ord overfor medlemmene av menigheten og B. Via sin forkynnelse av Guds ord fremsto han som en leder og en veileder menigheten og B måtte følge. I tillegg bemerker retten at A har skapt et særlig tillitsforhold til B ved å fortelle henne om sin sykdom. Retten kommer med inn på disse momentene nedenfor.
Retten har også funnet det bevist utover enhver rimelig tvil at A objektivt sett har skaffet seg seksuell omgang med B ved misbruk av sin overlegne stilling, ved misbruk av det tillitsforholdet han hadde bygget opp overfor B, og ved misbruk av det avhengighetsforholdet han hadde skapt innad i [undergruppe]. Retten mener A objektivt sett brukte sin overlegne posisjon til å skaffe seg seksuell omgang med fornærmede B ved at den seksuelle omgangen er oppnådd på en måte som utelukker en reell frivillighet. Retten vil i det følgende begrunnet dette resultatet nærmere og behandler de objektive vilkårene om misbruk av stilling og årsakssammenhengen samlet.
Retten viser for det første til at det har vært en åpenbar ubalanse hva gjelder aldersforskjellen og erfaringen mellom A og B. A er 37 år eldre enn B og har derfor også betydelig mer livserfaring enn B. B var riktignok om lag 23 år og selv gift på tidspunktet forholdet startet og hadde rukket å få et barn med sin ektemann. Retten mener likevel erfaringen B har hatt, både hva gjelder livserfaring og eventuelle seksuelle erfaringer, er klart underordnet den erfaringen A har. B flyttet inn i [undergruppe] i 2007, da hun hadde fylt 18 år. Hun har forut for denne tiden hatt tett kontakt med [undergruppe] og fått hjemmeundervisning. Tillitsforholdet til A og [menighet1] var allerede fra tidlig alder etablert for B, og hun har hatt liten kjennskap til en annen verden i voksen alder enn den som fantes i [menighet1].
Videre viser retten til at A hadde en stor makt over B, på samme måte som han hadde overfor de øvrige medlemmene av [undergruppe]. Denne makten medførte at det reelt sett var svært vanskelig for B å si nei til As tilnærmelser. A har forklart at beslutninger og avgjørelser ble tatt i fellesskap av [undergruppe] og at han derfor ikke hadde noen maktposisjon innad i familien. Retten mener den øvrige bevisførselen i saken tilsier at As forklaring på dette punkt må settes til side. Retten viser til B forklaring som retten finner både troverdig og pålitelig. Fornærmede B har forklart at med den respekten og tilliten som A hadde, var det få som sa noe annet enn det han hadde foreslått. I relasjon til den seksuelle omgangen hun hadde med A, har hun forklart at hun var redd helt fra de første tilnærmelsene A gjorde. Hun forklarte at hun ikke turte å si noe, verken til A eller sin ektemannen. Hvis hun hadde sagt noe til [undergruppe], visste hun at det ville bli hans ord mot hennes, og hun visste hvem alle hørte på. Retten mener B forklaring av makten A hadde støttes av øvrig bevisførsel rundt A sin posisjon og makt innad i [undergruppe]. Flere vitner har for det første bekreftet at beslutninger ble tatt slik A fremholder, men at selv om avgjørelser og beslutninger ble diskutert samlet, var de allerede fattet på forhånd og det var lite rom for å være uenig med A. A var reelt sett den som tok beslutningene innad i [undergruppe]. Vitne I, fornærmedes svoger, har forklart at ingen gjorde noe uten As aksept. Vitne H, som er gift med E, tiltaltes sønn, har forklart at det ikke var lett for medlemmene å gå imot A og at han i stor grad hadde innflytelse på [undergruppe]s liv. For det andre har flere vitner fremholdt at A også hadde stor makt i [undergruppe]. Flere vitner opplevde en frykt eller redsel for A og at de ikke turte å si ham imot. Dersom noen var uenige med ham, ble de skjelt ut eller snakket negativt om. De opplevde å være redde for å bli fryst ut. Vitne I forklarte at A hadde alt å si i [undergruppe]. Han hadde stor makt over alle og han var klar over den makten han hadde. Han har også forklart at alle var litt redd for A og redde for å gjøre feil. Han hadde stor autoritet og kunne sette hvem som helst på plass og gjorde det også. Konsekvensene av å si imot var utskjellinger og det skjedde ofte i plenum. Vitne G, tidligere medlem av menigheten, har uttrykt det slik at alle fikk den holdningen som A hadde. Alle kunne si det de ville, men det ble følger. Hun beskriver også at de ikke fikk all informasjon som var nødvendig for å kunne si imot eller komme med et annet forslag. Det var også vanskelig å snakke med andre i [undergruppe], ettersom ting som ble delt alltid kom tilbake til A.
Retten mener også at As personlighetstrekk og lederstil, slik den er beskrevet av fornærmede og øvrige vitner, underbygger posisjonen og makten A hadde innad i [undergruppe]. Omtrent alle vitner som retten har hørt gir sammenfallende beskrivelse av A som person og leder. Samtlige vitner peker på felles positive trekk som at A var dyktig, svært intelligent, engasjerende, hyggelig, inkluderende person og et fengende vesen. Samtlige har imidlertid også trukket frem at A som leder og person hadde mange negative trekk. Vitne H har beskrevet sin svigerfar som svært autorativ, manipulerende og med psykotiske trekk. Hun har også beskrevet at A har en side som er veldig autoritær og med mye temperament. Vitne G har beskrevet A som en mann med et voldsomt konkurranseinstinkt som ikke tålte andre menn. J, også en tidligere medlem av menigheten, har forklart at hun ble hjernevasket og manipulert. J har forklart at hvis man sa imot A som leder, ble man latterliggjort. Han var en sterk leder som fanget samvittigheten din.
Retten mener A også brukte sin posisjon og makt til å kontrollere B slik at hun etter hvert ble underlagt et kontrollregime styrt av A. Kontrollregimet førte til at B ble enda mer utsatt for As tilnærmelser og mer avhengig av ham, slik at A dermed lettere kunne fortsette å skaffe seg seksuell omgang med henne. Dette regime startet etter den første seksuelle omgangen. A har ikke selv benektet dette og har beskrevet det som et uttrykk for sjalusi. B har forklart at A begynte med et kontrollbehov overfor henne. Han satte ut rykter om henne blant medlemmene i [undergruppe] om han hun hadde et forhold til et annet medlem. Ryktene var ikke sanne og A har selv sagt at han fortalte dette på grunn av sjalusi. Ryktene førte til at B begynte å unngå det aktuelle medlemmet og tenkte nøye igjennom hvordan hun oppførte seg overfor andre. Retten mener dette var starten på et kontrollregime som førte til at B ble mer og mer isolert fra de øvrige medlemmene i [undergruppe] og desto mer utsatt for og sårbar for As tilnærmelser. A hadde meninger om hvor B skulle sitte og hvem hun kunne prate med. A ble opphengt i B forhold til sin ektemann og stilte så mange spørsmål rundt det de drev med som mann og kone at B etter hvert fant det lettere å begynne å unngå sin egen ektemann. F bekrefter at B tok avstand fra ham i løpet av tiden. At A hadde et kontrollbehov, har flere vitner vært inne på. Både H og G har forklart at A hadde et stort kontrollbehov og drev med detaljstyring av [undergruppe] hva gjelder arbeid, mat og klesstil. Vitne J har forklart at man ble fanget av å bo i [undergruppe].
Hva gjelder misbruk av tillitsforhold, har retten særlig sett hen til As helsesituasjon og hvordan denne objektivt sett ble brukt for å skape et tillitsforhold til B. Retten mener A har brukt sin sykdom for å få medfølelse og empati og satt B i en svært vanskelig situasjon. A har hatt et liv med mye sykdom. Han ble blant annet i løpet av gjerningsperioden operert tre ganger for prolaps i ryggen og har fått installert en nevrostimulator for å redusere smerter etter operasjonene. Han har også astma. I nyere tid, etter hendelsen, har han fått påvist prostatakreft. Det er imidlertid rettens vurdering, ut fra bevisførselen, at sykdommen aldri har vært så alvorlig og livstruende som A skal ha fått det til å fremstå og at sykdommen ble brukt som middel for å få sympati og til å bygge opp et tillitsforhold til fornærmede B. Fornærmede har for retten forklart at forholdet med A aldri hadde blitt noe av dersom det ikke hadde vært for en samtale hun hadde med A høsten 2011. Fornærmede B fortalte at A en dag ringte henne og fortalte at han hadde fått en alvorlig beskjed om sin helse og at han hadde kanskje alt fra to uker til halvannet til to år igjen å leve. Dette var noe A kun fortalte B og ikke en gang hadde fortalt sin egen kone. Ifølge fornærmede ble dette en stor hemmelighet hun bar på alene mot sin vilje og var med på å bygge opp en empati for ham. Hun ga uttrykk for at det var grusomt for henne å bære denne hemmeligheten og hun fikk enormt sympati og empati med A fordi han var i den situasjonen. Fornærmede B har forklart at hun etter hvert som den seksuelle relasjonen var igangsatt følte hun måtte holde ut fordi han ikke hadde lenge igjen å leve. Det er ikke bestridt av A at han snakket med B om sykdommen. Retten mener sykdommen har vært med på å bygge et tillitsforhold til fornærmede som A, objektivt sett, har misbrukt til å skaffe seg seksuell omgang.
Retten mener også A har skapt et avhengighetsforhold overfor B og at han har misbrukt dette for å skaffe seg seksuell omgang med henne. Retten mener A har brukt sin posisjon som leder av menigheten til å få kontroll over medlemmene i [undergruppe], inkludert B, ved å styre økonomi og arbeidshverdagen med en streng hånd. B, ble som de øvrige medlemmene i [undergruppe], mer og mer isolert fra omverden. Dette skyldes etter rettens syn at medlemmene jobbet mye og ikke fikk tid til å gjøre mye annet. Vitne F har forklart at dersom de ønsket fri, måtte de sende en søknad til A. A styrte økonomien og hadde disposisjonsrett over flere av medlemmenes konti, inkludert B. Dette medførte at medlemmene var avhengig av å få godkjennelse fra A for å bruke penger på andre ting enn det [undergruppe] hadde behov for i hverdagen. Vitne I har forklart at det var lukket menighet og de hadde ikke mye kontakt med andre. Vitne G har utrykt det slik hun som medlem av [undergruppe] ikke hadde makt i eget liv. Alt var bestemt og satt opp slik som A ville. G beskriver at hun ikke hadde tilgang til egen konto og at passene deres skulle ligge i en egen skuff. Dette bekrefter også vitne J. Vitne G forklarte også at det var vanskelig å komme seg ut av [undergruppe] ettersom alt var felles. De hadde felles hus, eiendom, bilder, jobber, skole, menighet og tro. De hadde ingen venner på utsiden. Dette avhengighetsforholdet som A skapte ved måten [undergruppe] ble styrt på, mener retten ble sterkt forsterket av As rolle som forkynner.
Som forstander og bibellærer var det A som forkynte Guds ord. Flere vitner har for retten forklart at de opplevde det A sa som Guds ord og at de var redd for å gå imot ham fordi det ville sette de opp mot Gud. Fornærmede B har selv forklart at hun plasserte A mellom menigheten og Gud og hun fikk en forståelse av at han hadde direkte kontakt med Gud. Hun har også uttalt at det han sa oppfattet hun som Guds ord. Fornærmedes forklaring støttes av flere vitner. Vitne G har forklart at hun hadde mer respekt for A enn Gud og forklarer det med at hun ble hjernevasket. Vitne J har også forklart at A til slutt ble Gud. Alt han sa var lov. [undergruppe] var guds verk, og var man ikke en del av den, så var man ikke noe. B har forklart at hun var redd for å gjøre A vondt og redd for Gud og at dette var en av grunnen til at hun følte hun måtte holde ut i forholdet. Dersom hun hadde brutt ut, visste hun at [undergruppe] også ville bryte opp. B forklarte at hun var livredd og søkte svar i Bibelen. Hun kom over et bibelvers som ba henne være lydige mot deres ledere fordi de skal gjøre regnskap for deres sjeler, sørg for at de gjør dette med glede og ikke med sukk for ellers vil det være til skade for dere. Retten mener A, objektiv sett, brukte sin rolle som leder av [undergruppe] og forkynner av Guds ord til å skape et avhengighetsforhold til B som grep inn i både hennes personlige frihet i hverdagen som medlem av [undergruppe] og hennes tro og at han misbrukte dette forholdet til å skaffe seg seksuell omgang med henne.
Retten har også kommet til at den seksuelle omgangen med A var oppnådd på en måte som reelt sett utelukker frivillighet fra B side. B har forklart at hun ikke følte hun hadde noe valg i gjennomføringen av den seksuelle omgangen, dels som følge av tillitsforholdet og avhengighetsforholdet A skapte og dels som følge stillingen inkludert makten han hadde i [undergruppe]. B har forklart at hun aldri har opplevd at A har slått eller gjøre noe fysisk vondt, det har ikke vært snakk om tvang eller trusler ved gjennomføring av den seksuelle omgangen. Retten mener fornærmedes forklaring rundt frivilligheten av den seksuelle omgangen er troverdig. At dette var reelt sett ufrivillig fra fornærmedes side, mener retten støttes av den øvrige bevisførselen, særlig hvordan fornærmede B endret seg som person i løpet av gjerningsperioden.
B har selv forklart at hun i begynnelsen, når hun flyttet inn til [undergruppe], var en åpen, veldig sosial person som ønsket å bidra. Hun har beskrevet at dette ble endret etter hvert som forholdet med A tok form. Mot slutten av gjerningsperioden har fornærmede beskrevet seg selv om en som unngikk alt og alle. Hun prøvde å gjennomføre oppgavene sine uten noen andre til stedet. Omtrent samtlige vitner som retten har hørt har bekreftet B endring. Vitne C, som var melder til politiet, har forklart ut B ble mer og mer innadvendt og at han merket det først på klesstilen. Vitne H, som hadde et veldig nært forhold til B, har forklart at hun definitivt så en endring i B væremåte. B var stille, pratet ikke lengre med de andre. Tidligere var hun sprudlende og sosial. H har forklart at hun pratet med B om det med mange ganger. Det var noe som var i veien og hun kjente henne ikke igjen. B var veldig innesluttet og hadde det definitivt ikke bra. H har også forklart at flere av damene i [undergruppe] snakket om det, om at de ikke visste hva det var men at det åpenbart var noe som plaget henne, det var som om et eller annet var på nippet til å bryte sammen. E, As sønn og ektemann til H, har også forklart at han så en endring på B og at han opplevde henne som mer reservert i tiden før E og H flyttet ut i 2018. De som sto B nærmest, som ektemannen F, og B mor, K, har sammenfallende forklart om hvordan B endret seg. B mor har beskrevet det som om B personlighet ble borte, hun kjente ikke igjen hennes karakter. Hun uttrykte det som at det ble bygget en mur rundt B som hun ikke klarte å slå sprekker i. F har beskrevet at B tok mer og mer avstand fra ham, også fysisk. Han merket en tydelig endring og tok det opp med henne flere ganger uten å få en god forklaring. Retten mener denne endringen av B væremåte klart underbygger at forholdet ikke reelt sett ikke var frivillig fra B side.
Retten er etter dette ikke i tvil om at A ikke ville ha oppnådd den seksuelle omgangen med B dersom han ikke hadde hatt den stillingen, tillitsforholdet og avhengighetsforholdet overfor henne og at der derfor foreligger årsakssammenheng mellom hans posisjon og den seksuelle omgangen. Retten mener de objektive vilkårene for straff er oppfylt.
Retten har også kommet til at de subjektive vilkår for straff er oppfylt. Retten har funnet det bevist utover enhver rimelig tvil at A handlet med bevissthet om at han sikkert eller mest sannsynlig skaffet seg seksuell omgang med B ved å misbruke sin stilling, tillitsforhold og/eller avhengighetsforhold overfor henne, jf. straffeloven § 22. Retten mener As forklaring må settes til side til fordel for fornærmedes forklaring og de øvrige vitners forklaringer som etter rettens syn uten tvil underbygger at A har vært klar over sin stilling og posisjon, og at han brukte denne for å skaffe seg seksuell omgang med B. Retten mener også As handlinger etter at forholdet med B ble kjent viser at han var klart over dette. Retten vil begrunne sitt syn i det følgende.
A har for retten i hovedsak anført at den seksuelle omgangen mellom ham og B var innenfor rammene av et genuint og alminnelig kjærlighetsforhold. Han opplevde å få en respons fra B og har vist til at han mottok meldinger fra henne hvor hun skrev «elsker deg», «savner deg» med videre. As forsvarer har fremholdt at B reaksjon på forholdet kan være et uttrykk for skam og samvittighetskvaler etter utroskap. Etter bevisførselen utelukker retten As forklaring om at det var et alminnelig kjærlighetsforhold mellom A og B. Retten viser for det første til at B har en helt annen oppfatning av dette forholdet. B har forklart at hun sendte slike meldinger som A har forklart, men at dette var fordi hun var redd for konsekvensene av å ikke gi ham oppmerksomhet. Hun har videre forklart at hun etter hvert som tiden gikk ble mer likegyldig og at det var lettere å gjennomføre om hun forsøkte å la det plage henne mindre. Hun har videre uttrykt at hun tror A var fullstendig klar over hva han drev med og at han ikke kan ha oppfattet at hun var interessert i ham. Retten viser også til at forskjellen i alder var stor, likedan forskjellen i posisjon og i livserfaring. Både fornærmede og A var i løpet av tiden gift med en annen og hadde på hver sin side barn med sin ektefelle. Forholdet mellom ham og B var ikke åpent kjent. A har selv forklart at det ikke var noe tema mellom han og B om de skulle bli et par utad eller ikke. Han har fremholdt at de hadde sitt på hver sin side, at han aldri ba fornærmede om å forlate sin ektemann og at han ikke tror de snakket om det. Retten finner det lite troverdig at to mennesker som har et gjensidig alminnelig kjærlighetsforhold i en periode på over 6 år ikke skal ha diskutert eller snakket sammen om muligheten for å bryte ut av sine respektive ekteskap. Særlig mener retten det fremstår lite troverdig at A ikke snakket om eller uttrykte ønske om å ha B for seg selv og viser til kontrollbehovet A hadde overfor B, som han mente var et uttrykk for sjalusi. Retten mener også B reaksjon på hendelsen i etterkant, som har vært trigget av situasjoner som har påminnet henne om hendelsen, klart underbygger at dette ikke var et alminnelig kjærlighetsforhold. F har vist til at B i etterkant av hendelsen har hatt store vansker med å være i samme rom som andre menn. Han har forklart om at de som ektepar har hatt det vanskelig seksuelt i etterkant av hendelsen, ved at B har fått angstanfall eller lignende ved å begynne å riste når hun kommer i situasjoner som hun har opplevd med A. Retten viser også til forklaringen fra B veileder ved Senter for seksuelt overgrep, L. B har gått i terapi hos ham og fortalt om at det hadde utviklet seg et seksuelt forhold til A som hun ikke ville inn i og som hun ikke klarte å komme seg ut av. De har snakket om seksualitet og at samliv er vanskelig etter hendelse. Retten mener det etter bevisførselen derfor må legges til grunn at forholdet ikke var et alminnelig kjærlighetsforhold og at fornærmedes reaksjon heller ikke er noe forsøk på å dekke over utroskap.
A har videre forklart at han visste at aldersforskjellen mellom dem var stor, men at han så på alder som bare tall. Hva gjelder hans stilling og rolle i [undergruppe] og menigheten har han forklart at han aldri opplevde at hans status hadde var bestemmende for forholdet eller hadde noen betydning, og at han ikke hadde tenkt på dette før han så tiltalebeslutningen. A har også fortalt at han ikke hadde reflektert over at B hadde følelser for ham og uttalt at det bare var sånn. Retten finner denne forklaringen svært lite troverdig og mener det må ses helt bort ifra forklaringen hans på dette området. Retten finner det lite sannsynlig at A, som en respektert leder av menigheten siden 1975, innledet et forhold til et medlem av menigheten som var 37 år yngre enn ham uten å tenke over at han hadde den posisjonen han hadde. Særlig holdt sammen med As forklaring om at forholdet var et alminnelig kjærlighetsforhold, finner retten det usannsynlig at tema aldri har kommet opp. Retten mener også det fremstår som oppkonstruert at A aldri hadde reflekter over hvorfor B hadde fått følelser for ham, særlig når aldersforskjellen tas i betraktning. I tillegg viser retten til As tidligere forhold til øvrige medlemmer av menigheten som kommenteres nedenfor.
Retten mener A var klar over makten han hadde innad i [undergruppe] og dermed også overfor B og viser til det som alt er nevnt overfor om makt og kontrollregimet overfor B. Hva gjelder As forsett om misbruk av sin stilling, mener retten det etter fornærmedes forklaring må legges til grunn at A også var klar over at han utnyttet denne til å skaffe seg seksuell omgang med henne. Retten mener A må ha vært klar over at dette ikke var reelt fra B side og noe hun ikke ønsket. Retten viser til at A også må ha sett endringen i hennes adferd, slik som de øvrige vitnene gjorde.
At A var klar over hva han gjorde mot B, mener retten også særlig støttes av vitneforklaringene fra G og J, sammenholdt med As opptreden etter at forholdet med B ble kjent. Både G og J har for retten avgitt tilsvarende detaljerte forklaringer som fornærmede om sine seksuelle forhold til A på 1990-tallet og frem til 2000-tallet. Forholdene ble anmeldt etter at B forhold ble kjent. Sakene er henlagt på grunn av foreldelse. G og J har begge forklart om hvordan de reelt sett følte de ble tvunget til å ha seksuell omgang med A ved at han utnyttet sin posisjon, makt og avhengighetsforhold overfor dem. G har forklart at hun ble viklet inn i et nett hun ikke kom seg ut av. Hun har forklart at A var klar over hva han gjorde mot henne. Ifølge G brukte A den seksuelle omgangen for å holde henne på plass, han brukte det for at hun skulle bli følelsesmessig avhengig av ham og ikke bryte ut. Hun har beskrevet at hun har stått i et avhengighetsforhold til ham. J har fortalt at hun ble voldtatt mentalt. A hadde taket på henne på alle måter og hun klarte ikke å stå imot. Hun har forklart om en æresfrykt og at hun hadde veldig tillit til ham. Hun har forklart at A fikk makt over henne og manipulerte henne og brukte dette for at hun ikke skulle flytte fra menigheten.
A har vedkjent seg begge forholdene, men også her fremholdt at begge forholdene av alminnelige kjærlighetsforhold. Begge forholdene pågikk over flere år og pågikk til dels parallelt med hverandre. Også disse forholdene var hemmelige og verken G eller J visste om hverandres forhold til A før hendelsen om B kom frem i 2018. Det var imidlertid ingen aldersforskjell av betydning mellom A og de to. Forholdene ble til slutt oppdaget av deres ektemenn og As kone og det ble et internt oppgjør. Forholdene tok slutt for godt etter at både G og J flyttet ut fra [undergruppe] i 2002. Retten mener forklaringene til G og J fremstår som troverdige og har ingen grunn til å tvile på innholdet i dem. B forklaring om sitt forhold til A inneholder mange likhetstrekk med forklaringene til G og J og forklaringene fremstår sammenfallende hva gjelder As utnyttelse av sin stilling og makt. Ut ifra As tidligere forhold til G og J, som var av samme karakter som forholdet til B, mener retten A må ha vært fullstendig klar over at han utnyttet sin posisjon og makt til å skaffe seg seksuell omgang med B.
Retten mener As handlinger i etterkant av at forholdet med B ble kjent, også viser at han var fullstendig klar over at han utnyttet B ved bruk av sin posisjon og makt. Kort tid etter at forholdet med B ble kjent, den 23. august 2018, sendte A en SMS til J og ba henne om tilgivelse for den urett han hadde begått overfor henne tidligere. Retten mener denne handlingen fra A ikke kan forstås på en annen måte enn en bekreftelse på at han var klar over hva han hadde gjort mot B og at det var dette som fikk ham til å tenke på og be om tilgivelse også overfor J. Retten mener det ikke er usannsynlig at dette ble gjort for å forsøke å påvirke J til å ikke fortelle om forholdet og/eller anmelde det.
Retten mener også at A sa fra seg sine roller og forlot [menighet1] på grunn av at han visste forholdet med B ikke var et alminnelig kjærlighetsforhold, men et resultat av hans misbruk av posisjon og stilling, og at han derfor ikke lenger kunne være leder av menigheten. Kort tid etter at forholdet med B ble kjent, holdt A en tale for menigheten hvor han gikk langt i å erkjenne ansvar for sine handlinger. A har forklart at han erkjente ansvar for moralsk mislighold, blant annet fordi utroskap ikke er forenelig med hans rolle som forkynner av Guds ord og at han derfor måtte fratre sin stilling. Retten mener det ikke er troverdig at A fratrådte sin stilling på grunn av moralsk mislighold. Retten viser som støtte for sitt syn til As egen forklaring om sitt forhold til J og G som nevnt ovenfor. Som allerede nevnt var A på tidspunktet gift med sin kone og var dermed utro. Retten finner det lite troverdig at A, når disse forholdene ble kjent, ikke anså det som et mislighold av sin moralske plikt og dermed kunne fortsette i sin rolle som forkynner uten problem i ytterligere 16 år, men at forholdet til B medførte at han han hadde misligholdt sitt moralske ansvar og derfor måtte frasi seg sin rolle umiddelbart.
Retten mener videre at A bevisst har brukt sin helsesituasjon for å få B til å få empati med ham og bygget opp et tillitsforhold til henne. Han utnyttet så hennes omsorgsfølelse og empati overfor ham til å skaffe seg seksuell omgang. Retten viser til det som er nevnt ovenfor om hvordan A fremmet sin dårlige helse og tillitsforholdet han skapte til B ved å fortelle om den, og om hvordan B følte hun ble fanget og måtte holde ut. Retten mener den øvrige bevisførselen underbygger at dette ble gjort bevisst fra As side og at misbruk av egen helse er noe A har gjort i flere år. Retten viser til at både G og J har forklart om hvordan A brukte sykdommen for å få sympati også i tiden før B ble medlem. Begge fikk høre at A, når han var i 20-årene, ikke kom til å bli 30 år. J forklarte at dette ble brukt som et pressmidler i tykt og tynt i alle år. G har vist til hvordan A ble syk hver gang noen var uenige med ham og måtte forlate fellesskapet og legge seg på rommet sitt. Dette medførte at [undergruppe], av sympati for ham, gjorde at A fikk viljen sin.
Retten mener etter dette at både de subjektive og de objektive vilkår for straff er oppfylt. A dømmes for overtredelse av straffeloven 1902 § 193 første ledd og straffeloven § 295 første ledd bokstav a.
Straffeloven § 295 har en strafferamme på fengsel i inntil seks år og omfatter tilfeller av forskjellig alvorlighetsgrad. Det er ikke fastsatt noen minstestraff, som for voldtekt, og heller ikke angitt noe normalstraffenivå i forarbeidene, jf. HR-2017-2327-A avsnitt 9.
Straffenivået for seksualforbrytelser ble betydelig skjerpet i 2010. Skjerpelsen gjaldt i utgangspunktet straffenivået for voldtekt, men lovgiver ga klart uttrykk for at synspunktene i tilknytning til voldtekt også skulle ha betydning for straffenivået etter straffeloven 1902 § 193, med henvisning til Prop.97 L (2009–2010) side 4, jf. HR-2017-2327-A avsnitt 10, jf. også HR-2017-570-A avsnittene 17-18.
I vurderingen av de konkrete straffutmålingsmomentene viser retten til NOU 1997:23 punkt 4.2.5.1 hvor det uttales følgende:
«Om den seksuelle omgangen er oppnådd som følge av alvorlig misbruk av stillingen, må avgjøres konkret. I denne vurderingen vil stillingens art og grad av overmaktsforhold være sentrale elementer ved siden av offerets forhold. Offerets personlige egenskaper, erfaring, modenhet, alder og selvstendighet er forhold som også må tillegges vekt ved vurderingen.»
Saken retten har foran seg fremstår å være noe annerledes enn de typiske overtredelsene av straffeloven § 295. Retten er enig med både aktor og forsvarer at det er utfordrende å finne tilsvarende saker.
De fleste sakene fra høyesterettspraksis som gjelder straffutmåling etter straffeloven § 295 og § 193 første ledd har til fellestrekk at de omfatter fornærmede som var særlig sårbar.
I HR-2017-570-A mente Høyesterett straffens utgangspunkt skulle settes til 2 år og 6 måneder i fengsel. Domfelte hadde misbrukt sin legestilling og skaffet seg seksuell omgang med to pasienter ved å fremstå som en særlig omsorgsfull og interessert lege, for deretter å utnytte den tilliten de fikk til ham. Overfor den ene fornærmede hadde dette pågått i en periode på halvannet år. Det ble ansett som skjerpende at fornærmedes psykiske helse ble dårligere etter hvert som overgrepene fant sted, og dessuten at hun fikk blødninger fra underlivet grunnet hardhendt opptreden fra tiltaltes side under flere av samleiene.
I HR-2017-2327-A hadde domfelte skaffet seg seksuell omgang med en kvinne ved å utnytte hennes lette psykiske utviklingshemming. Den seksuelle omgangen besto i bl. a. befølt kvinnens blottede kjønnsorgan, fått henne til å masturbere ham og til å ta hans penis i munnen. Fornærmede var 28 år, men ble av fastlegen karakterisert som et barn. Den seksuelle omgangen var begrenset til én kveld. Straffen ble satt til fengsel i 1 år og 6 måneder.
I HR-2016-2492-A ble straffen satt til fengsel i 2 år. Domfelte hadde i 12 år hatt jevnlig seksuell omgang med en 33 år yngre kvinne. Forholdet startet fra hun var 16 år. De hadde også bodd sammen i en seksårsperiode. Fornærmede var beskrevet som ensom og sårbar, som var knyttet opp til hennes personlige forutsetninger. Hun fikk senere diagnosen Aspergers syndrom. Hun hadde også etter hvert mistet kontakten med egen familie. Domfelte var i realiteten hennes viktigste omsorgsperson. Høyesterett kom til at han hadde skaffet seg den seksuelle omgangen ved å misbruke et avhengighets- og tillitsforhold.
Av lagmannsrettspraksis har aktor vist til LH-2019-90067. I denne saken hadde domfelte misbrukt et avhengighets/tillitsforhold som musikkmanager/tilrettelegger for den 37 år yngre fornærmede for å skaffe seg seksuell omgang med henne. Lagmannsretten uttalte at utgangspunktet for straff i saken var 1 år og 6 måneder. Straffutmålingen ble i hovedsak begrunnet med allmennpreventive hensyn og misbruk av tillit i miljøer hvor voksne i stor utstrekning opptrer som forbilder for barn og ungdom. Straffutmålingen er ikke begrunnet ut i fra fornærmedes sårbarhet.
Ved straffutmålingen i vår sak har retten først sett hen til at hendelsesforløpet har vært langvarig og pågått i over 6 1⁄2 år. Det har også vært snakk om omfattende og gjentatte samleier i hele denne perioden. Det er imidlertid ingen opplysninger som tilsier at dette har medført fysiske smerter av noe slag og det er heller ingen opplysninger som tyder på fysisk vold, trusler eller fysisk tvang.
Hva gjelder fornærmedes forhold er retten enig med aktor i at B ikke objektivt sett kan anses for å være i en spesielt sårbar situasjon slik som sårbarheten typisk beskrives i øvrig rettspraksis om overmaktsforhold. Hun hadde sin ektemann og barn ved sin side og også flere medlemmer av [undergruppe] som har beskrevet at de hadde et nært forhold til henne. Hun beholdt også kontakten med sin familie, selv om den svært ble redusert. A har ikke vært en omsorgsperson for B og hendelsen pågikk i et tidsperiode hvor B var myndig, i en alder fra hun var 23 til 29 år gammel. Retten mener likevel at fornærmedes situasjon som medlem i et kristent lukket samfunn har medført at hun er satt i en utsatt og sårbar posisjon. B er et svært kristent menneske som overga hele sitt liv til menigheten under As ledelse. Tillitsforholdet til [menighet1] og A var sterkt og etablert allerede fra fornærmede var et lite barn og hun flyttet inn i det hun ble 18 år. [menighet1] med A i spissen har i stor grad skapt et eget samfunn hvor fornærmede over tid har blitt isolert fra omverden og mistet mer og mer kontakt med både familie og venner. Hun har i realiteten hatt liten selvbestemmelsesrett. [undergruppe] har i store deler av B liv vært hennes familie og A var en del av denne familien. Fornærmede B har derfor vært satt i en sårbar og utsatt posisjon ved at hun ble en del av et lukket miljø og gradvis ble isolert fra verden utenfor.
Elementet med religion gjør etter rettens syn at overmaktsforholdets art og grad fremstår som sterkt og fremtredende. Retten viser særlig til at As rolle var forkynner og bibellærer og dette blant annet har gitt han en makt som medførte at B så på hans ord som Guds ord. At hennes overgriper likestilles som Gud i hennes øyne gjør etter rettens syn at forholdet fremstår som svært inngripende og har satt fornærmede i en meget vanskelig situasjon. Retten mener dette avhengighetsforholdet har gjort det ekstra vanskelig for fornærmede å bryte ut, ettersom det er sammenfallende med å gå mot Guds ord.
Retten mener også det er et sentralt moment i straffeutmålingen at B bodde sammen med A i [undergruppe] i hele perioden overgrepene har pågått. B har derfor i løpet av disse 6 1⁄2 årene hatt konstant kontakt med A og har ikke hatt mulighet for å unngå ham. I motsetning til andre saker etter straffeloven § 295, hvor de fornærmedes kontakt med sin overgriper ofte har vært begrenset til en konkret sted eller tidspunkt, har overmaktsforholdet grepet inn i hele B liv og vært en konstant del av henne i løpet av disse årene.
Retten mener de allmennpreventive hensynene også gjør seg sterkt gjeldende i vår sak. A har innehatt en posisjon som forstander og bibellærer i en menighet, hvor både barn og voksne har hatt et sterkt tillitsforhold til ham. Fornærmede har i stor grad vokst opp med A som en tillitsperson og på grunn av hans forkynnelser valgt å flytte inn i [undergruppe] og ifra seg alt annet for å leve nærest mulig Gud.
Etter en konkret vurdering hvor særlig arten og graden av overmaktsforhold er tatt i betraktning sammenholdt med omfanget og tidsperspektivet mener retten at riktig utgangspunkt for straffen er opp mot 2 års fengsel. Retten mener de allmennpreventive hensynene og sakens øvrige forhold tilsier at fengselsstraffen skal være ubetinget.
A har erkjent å ha hatt seksuell omgang med B, men har ikke erkjent straffeskyld. Det foreligger ikke en uforbeholden tilståelse og ikke grunnlag for reduksjon av straffen, jf. straffeloven § 78 bokstav f.
Retten har vurdert, men kommet til at straffereaksjonen ikke vil bli en sterk belastning for A verken på grunn av hans alder eller helsesituasjon og at dette derfor ikke skal få betydning i formidlende retning, jf. straffeloven § 78 bokstav g. Hva gjelder hans kreftdiagnose, har As fastlege, M, bekreftet at det ikke er noe ved hans fysiske helse som medfører at soning av fengselsstraff vil være tyngre for ham enn andre. Han kan fortsette sin kreftbehandling uten å måtte være innlagt. Til dette kommer også at A selv har valgt å avslutte sin egen kreftbehandling. Ved siste måling i 2023 var As verdier av betydning for kreftdiagnosen «perfekt» ifølge hans fastlege. Retten kan heller ikke se at soning av fengselsstraff vil utgjøre en sterk belastning for As på grunn av hans psykiske helse.
As psykiske helsen kan imidlertid få betydning i formidlende retning dersom den er et uttrykk for at A selv er hardt rammet av lovbruddet, jf. straffeloven § 78 bokstav g. [Tekst utelatt.]​1 Retten legger derfor noe vekt på dette forholdet i formidlende retning.
Saksbehandlingstiden er også et forhold som retten mener får noe betydning formidlende retning, jf. straffeloven § 78 bokstav e. Ved hovedforhandlingen hadde det gått nærmere 4 1⁄2 år siden lovbruddet opphørte. Saksbehandlingstiden i politiet har tatt noe lengere tid enn det som er rimelig ut i fra lovbruddets art, selv om det ikke foreligger perioder med ren liggetid. Saken ble anmeldt til politiet 9. april 2019. Fornærmede ønsket ikke å la seg avhøre i saken før januar 2020. Tiltale ble pågrepet for avhør i februar 2021. Tiltalte ble tatt ut 20 mai 2022. Hovedforhandling var opprinnelig berammet til november 2022, men ble utsatt på grunn at helseforhold hos tiltalte. Retten mener A bør gis et fradrag for lang saksbehandlingstid, jf. HR-2016-225-S. Fradraget bør etter rettens syn være i form av et fradrag i totalstraffen. Retten mener at et fradrag på om lag 3 til 4 måneder gir en tilstrekkelig kompensasjon.
Hensyntatt både lang saksbehandlingstid og også straffeloven § 78 bokstav g mener retten av straffen passende kan settes til fengsel i 1 år og 7 måneder.
Til fradrag i straffen går to dager for utholdt varetekt, jf. straffeloven § 83.
B bistandsadvokat har fremmet krav om oppreisning i medhold av skadeserstatningsloven § 3-5 første edd bokstav b, jf. § 3-3 og antydet at nivået ligger opp mot 300 000 kroner.
Skadeserstatningsloven § 3-5 første ledd bokstav b gir fornærmede rett til å kreve oppreisningserstatning ved overtredelse av en rekke straffebestemmelser opplistet i skadeserstatningsloven § 3-3. Blant de opplistede straffebudene er straffeloven § 295 som A skal domfelles for. Før 1. oktober 2015, da straffeloven 2005 trådte i kraft, var straffeloven 1902 § 193 en av bestemmelsene opplistet i skadeserstatningsloven § 3-3.
Oppreisning «kan» pålegges skadevolder, men det er i rettspraksis lagt til grunn at det «normalt» skal idømmes oppreisning etter rettens skjønn når vilkårene er oppfylt, jf. Rt-2005-104 avsnitt 52.
Retten finner at vilkårene for å idømme oppreisningserstatning er oppfylt og at oppreisningserstatning skal pålegges. Retten har kommet til at A har krenket B på en måte som omfattes av minst ett av handlingsalternativene i § 3-3, nemlig overtredelse av straffeloven § 295 og straffeloven 1902 § 193 første ledd. Retten har kommet til at A har gjort dette forsettlig.
Oppreisningen utmåles på individuell og skjønnsmessig basis til en engangssum som retten finner rimelig. Handlingens objektive grovhet, skadevolderens skyld, fornærmedes opplevelse av krenkelsen og arten og omfanget av skadevirkningene er sentrale momenter, jf. HR-2020-1345-A avsnitt 28, jf. også HR-2021-1332-A.
Det viktigste momentet er alvorligheten av handlingen objektivt sett. Bakgrunnen for dette er at de følger handlingene konkret har fått for den enkelte fornærmede kan være tilfeldig. Dette bør derfor ikke være avgjørende for utmålingen, jf. Rt-2012-1576 avsnitt 17. Disse hensynene ligger er også bakgrunnen for den normeringen av erstatningen som er gjort på noen områder, jf. HR-2018-1909-A avsnitt 74. Det foreligger ingen normert oppreisning for de forhold saken gjelder. Høyesterett har tidligere uttalt at nivået for oppreisningserstatning i voldtektssaker kan gi indikasjoner også for størrelsen på erstatningen ved overtredelse av § 295. Uttalelsen knyttet seg til straffeloven § 1902 § 193 første ledd, men retten legger til grunn at det samme gjelder for straffeloven § 295. Høyesterett har imidlertid understreket at utmålingen først og fremst må skje på grunnlag av karakteren og alvorligheten av krenkelsen, jf. HR-2016-2492-A. I HR-2022-980-A ble den normerte oppreisningserstatning for forsettlig voldtekt justert og satt til 2G, som i dag utgjør 222 954 kroner.
Ved utmåling av oppreisningserstatningen viser retten til det som allerede er skrevet om handlingens alvorlighet og skadevolderens skyld. B har vært utsatt for jevnlige seksuelle overgrep i en periode på 6 1⁄2 år, selv om ingen av overgrepene var utført med vold, tvang eller trusler. Når det gjelder fornærmede B opplevelse av hendelsen viser retten til hennes egen forklaring, sammenholdt med F forklaring og til forklaringen til B veileder, L. L har forklart at hans inntrykk at B er at hun underrapporterer. L forklarte at han anslo at B ville behøve terapi i en lengere periode og har antydet rundt tre år, kanskje lengere. At hun kommer til å trenge hjelp fremover, fremstår for ham som klart. Retten viser også til F forklaringer om hvordan B har fått angstanfall når hun kommer i situasjoner som minner henne om hendelser hun har blitt utsatt for. Retten har også sett hen til hvordan flere vitner i saken har beskrevet en endring i B væremåte og personlighet som følge av overgrepene. Retten er ikke i tvil om at hendelsen har vært traumatiserende for fornærmede og at de psykiske skadevirkningene er betydelige. Retten mener oppreisningserstatningen passende kan settes til 220 000 kroner.
Sakskostnader er ikke påstått og idømmes ikke.
Dommen er enstemmig.
DOMSSLUTNING
Tvistesummen er kr 247 991,50. Renter på kr 12 659,50, skal holdes utenfor verdifastsettelsen. Tvistesummen innebærer at saken faller innenfor hovedregelen om småkravprosess. Hensynet til forsvarlig behandling nødvendiggjør ikke behandling etter reglene om allmennprosess.
Tvistesummen er minst kr 260 651, da rentebeløpet skal medtas i verdifastsettelsen. Hensynet til forsvarlig saksbehandling tilsier uansett at saken behandles etter reglene om allmennprosess.
Tvist om prosessform avgjøres ved kjennelse, jf. tvl. § 10-1 fjerde ledd av saksforberedende dommer, jf. tvl. § 19-2 annet ledd.
Etter tvl. § 10-1 annet ledd bokstav a skal alle saker hvor tvistesummen er under kr 250 000 behandles etter reglene om småkravprosess.
Partene er uenige om tvistesummens størrelse.
Utgangspunktet for beregning av tvistesum følger av tvl. § 17-2 første ledd. Etter denne bestemmelsen settes verdien til «den verdi kravet har for saksøkeren på det tidspunktet kravet bringes inn».
A anfører at verdien på kravet er slik:
I tillegg krever A «lovens forsinkelsesrenter fra forfallsdato til betaling skjer» for hver enkelt av de fire postene. Rentekravet anføres å utgjøre totalt kr 12 659,50.
[virksomhet] anfører at verdien på As krav er minst kr 260 651.
Partenes tvist om verdifastsettelsen – og differansen i beregnet verdi – skyldes uenighet om rentekravet skal medtas i beregningen eller holdes utenfor. Retten tar derfor stilling til om As rentekrav skal medtas ved verdifastsettelsen.
Renter påløpt før kravet trekkes inn i saken tas med i verdifastsettelsen dersom rentekravet «bestrides særskilt» jf. tvl. § 17-3 annet ledd. Partene er enige om at renter påløpt etter søksmålstidspunktet, 16.1.2023, holdes utenfor, jf. tvl. § 17-3 annet ledd annet punktum.
Høyesterett fastslår i Rt-2009-556 at alminnelige forsinkelsesrenter normalt ikke bestrides særskilt og derfor normalt ikke medregnes ved verdifastsettelsen. Det følger av avgjørelsens avsnitt 15 at:
«Normalsituasjonen, hvor det kreves dom for forsinkelsesrenter, er at det kreves renter etter reglene i forsinkelsesrenteloven av den hovedstolen som det gis dom for. Siden det da følger direkte av loven hva som skal tilkjennes i forsinkelsesrenter slik at det normalt ikke er noen særskilt tvist om rentekravet, er ordningen at rentekravet normalt ikke medregnes ved verdifastsettingen»
I nevnte avgjørelse ble rentekravet likevel medtatt i verdifastsettelsen. Dette begrunnet Høyesterett med at saken skiller seg fra normalsituasjonen ved at «størsteparten av rentene påløp før saken ble brakt inn for retten, og utgjorde en særskilt post i det beløpet som det ble krevd dom for».
Rentekravet er i vårt tilfelle ikke en egen post. As rentekrav er knyttet til hovedstolen og skal beregnes etter forsinkelsesrenteloven. Utgangspunktet er da at rentekravet ikke medtas ved verdifastsettelsen.
[virksomhet] anfører imidlertid å ha bestridt rentekravet særskilt, og at kravet skal medtas ved fastsettelsen.A har i prosesskriv 17.2.2023 anført at forfallstidspunktet er 1.5.2022 for krav på overtidsbetaling og 1.7.2022 for øvrig poster, slik [virksomhet] har lagt til grunn i forenklet beregning av rentekravet i tilsvar. Hvis [virksomhet] er av en annen oppfatning av forfallstidspunkt, samtykker A til å endre forfall til den dato [virksomhet] måtte mene er korrekt.
[virksomhet] bestrider i prosesskriv 20.2.2023 rentekravet «både hva angår omfang i tid og størrelse». [virksomhet] anfører at «vilkåret om at rentekravet bestrides særskilt er følgelig oppfylt». Om rentekravet anfører [virksomhet] også at «merknader viser videre med all mulig tydelighet at det er helt ulik forståelse mellom partene om grunnlag og omfang».
[virksomhet] har gitt sine merknader 20.2.2023 i tid etter As prosesskriv 17.2.2023. [virksomhet] har likevel ikke kommentert hvorfor rentekravets «tid» er feil. [virksomhet] har verken anført hvilken forfallsdato som er korrekt, eller kommentert at A samtykker til å endre forfallstidspunkt.
[virksomhet] har heller ikke kommentert hvorfor rentekravets omfang, grunnlag og/eller størrelse er feil. Retten bemerker at rentesatsen for forsinkelsesrenter fastsettes skjematisk av Finansdepartementet.
Det er etter dette uklart for retten hva [virksomhet] egentlig motsetter seg, i «tid og størrelse» og «grunnlag og omfang».
På denne bakgrunn fremstår ikke [virksomhet] sin innsigelse mot rentekravet som reell, men som fremsatt utelukkende på grunn av tvist om prosessform. Å medta rentekravet i verdifastsettelsen i et slikt tilfelle, fører etter rettens syn til omgåelse av reglene om verdifastsettelse.
Retten presiserer at det er uten betydning for verdifastsettelsen at hovedkravet er bestridt, selv om størrelsen på hovedkravet har betydning for størrelsen på rentekravet. Det vises til Ot.prp.nr.47 (1985–1986) side 107:
«På den annen side bør renter holdes utenfor beregningen dersom den ankende part direkte bare angriper underinstansens avgjørelse av hovedkravet selv om dette indirekte har betydning for rentekravets størrelse».
Retten finner etter dette at [virksomhet] ikke har reist en særskilt innsigelse som fører til at rentekravet medtas i verdifastsettelsen.
Verdien på kravet fastsettes etter dette til kr 247 991,50. Verdien innebærer at saken, i utgangspunktet, behandles etter reglene om småkravprosess, jf. tvl. § 10-1 annet ledd bokstav a.Retten kan heller ikke se at kravet til forsvarlig behandling tilsier at saken skal behandles etter reglene om allmennprosess, jf. tvl. § 10-1 tredje ledd bokstav d.
Unntaksbestemmelsen har ifølge Tore Schei mfl., Tvisteloven. Lovkommentar, § 10-1, karakter av å være en «sikkerhetsventil» og det skal generelt
«[...] mye til for å gjøre unntak etter denne bestemmelsen jf. NOU B side 763. Valget vil her lett kunne stå mellom en noe forenklet behandling etter kapittel 10 eller ingen rettslig behandling overhodet. Hertil kommer at det er atskillig fleksibilitet i småkravsreglene, slik at saksbehandlingen vil kunne tilpasses behovet for en noe grundigere behandling».
Videre følger det av høyesterettspraksis at arbeidsrettslige tvister er godt egnet til småkravprosess, jf. HR-2018-679-U.
Det er ingen andre forhold som tilsier at saksbehandlingsreglene og de øvrige rammer i allmennprosessen er nødvendig for en hensiktsmessig og forsvarlig behandling av denne saken. Søksmålet gjelder pengekrav, uten prinsipielle spørsmål. At småkravprosess er kurant underbygges av at partene, og retten, i planmøte er enige om at det ikke er behov for arbeidsfagkyndige meddommere.
Retten er tvert imot av den oppfatning at lovens formål om å sikre partene reell tilgang til domstolene, jf. tvl. § 1-1 første ledd, her best ivaretas ved småkravprosess. Det vises til prosessform (småkrav) har hatt betydning for at A har tatt ut søksmål.
Retten har etter dette kommet til at unntaket i tvl. § 10-1 tredje ledd bokstav d ikke kommer til anvendelse.
Saken skal etter dette behandles etter reglene om småkravprosess.
Partene har ikke påstått dekket sakskostnader og sakskostnader tilkjennes ikke.
SLUTNING
Sak 23-008564 TVI-TMHA/TSOR behandles etter reglene om småkravprosess.
A ble i 2004 (og for så vidt gjennom etterfølgende år men som klagesaken her ikke gjelder) undergitt bokettersyn overfor sitt foretak, og som den gang resulterte i et substansielt skattekrav mot ham personlig. Klagebehandling i forvaltningen pågikk frem til 9. desember 2013 da Skatteklagenemnda delvis imøtekom As klage, men likevel fastholdt et betydelig krav mot ham forbundet med oppjusterte inntekter for flere likningsår fra 2004 (og fremover). A har etter dette, så langt retten forstår, verken fremsatt formell anmodning om omgjøring av nemndas vedtak fra 2013 og heller ikke brakt dette inn til overprøving for domstolene (før han nå klager over selve utleggstrekket i saken her).
I 2018 overførte A et beløp i størrelsesorden på om lag kr 950.000 til Skatteetaten for dekning av skatterestanser etter Skatteklagenemndas vedtak fra 2013. I denne sammenheng ble det avholdt et fysisk møte mellom partene. Skatteetaten har fremholdt at det etter dette møtet gjenstod betydelige renterestanser som ikke ble gjort opp gjennom overføringen i 2018, og at det er disse gjenværende renterestanser som danner grunnlag for utleggstrekk i klagesaken her. Det skal imidlertid ha blitt inngått en minnelig nedbetalingsavtale mellom partene gjennom møtet i 2018 og hvor A skulle betale kr 500 pr mnd. (grunnet oppgitt lav inntekt fra 2018), men denne avtalen skal ha blitt misligholdt av A allerede etter den første renterestansebetaling på kr 500. Den samme renterestansen har senere også dannet grunnlag for motregning i As tidligere tilgodehavender fra staten (etter skatteoppgjør fra 2019 med mer), og dernest munnet ut i nærværende påklagede utleggsforretning.
Tingretten må trygt kunne legge til grunn at A, gjennom alle skattetrekk og andre former for trekk han er blitt utsatt for – for inndekning av skatterestanser som ble behandlet av Skatteklagenemnda i 2013 – for lengst har gjort opp dette gamle skattekravet. Det var egentlig fullt ut gjort opp gjennom innfrielsen i 2018 da han betalte ca. kr 950.000.Senere krav er urettmessige, uavhengig av om dette er knyttet til påståtte renterestanser, og A vil dermed ikke kunne bli konfrontert med noen former for trekk i angivelige renterestanser som springer ut ifra et feilaktig høyt skattekrav fra likningsåret 2004 (med alle senere avregninger som er forestått).
A mener derfor tingretten må vurdere skatteoppgjøret fra 2004/2013 på ny, og nå komme frem til at han allerede har betalt alt hva han måtte være skyldig i knyttet til alle tidligere skatterestanser. Det kan derfor ikke lenger være grunnlag for å holde liv i noen påståtte krav som er beregnet av Skatteklagenemnda i 2013, ei heller hva gjelder renter.
A forstod lite norsk, og tilsvarende lite av forvaltningssystemet i perioden fra 2004 til 2013 (og som for så vidt er gjeldende til dags dato), og han må fortsatt ha sine innsigelser i behold uten at dette nå skal anses å ha gått tapt. Hans familiesituasjon er heller ikke blitt hensyntatt, hvor han gjennom alle år har hatt omsorg for en sterkt funksjonshemmet sønn (nå 26 år gammel og fraflyttet foreldrene for fire år siden), og en ektefelle som også er blitt utsatt for betydelig skattetrekk.
A er i dag, grunnet betalingsanmerkningene fra Skatteetatens pågang i det siste, blitt «degradert» fra sin tidligere stilling som daglig leder/bilselger i aksjeselskapet som han selv riktignok eier alle aksjer i ([virksomhet] Ltd), og nå til en underordnet posisjon hvor lønnen er halvert (fra tidligere brutto kr 50.000/mnd. til ca. kr 25.000/mnd.). Det er en av hans andre sønner som har overtatt stillingen som daglig leder og som tar alle avgjørelser i selskapet.
Selv om det ikke foreligger noe materielt grunnlag for å utsette ham for pågang av påstått, eldre skatte(rente)restanser, er det uansett ikke rom for å utsette ham for noen form for lønnstrekk nå med denne lavere inntekten han oppebærer.
Tingretten må dermed komme til at A ikke lenger har noen former for skatterestanser (verken hovedstol eller renter) som kan gjøres til gjenstand for inndriving mot ham. Uansett må trekket opphøre grunnet svak lønnsinngang.
Skatteklagenemndas vedtak fra 2013 er endelig, hvor det der ble behandlet skattekrav mot A for en rekke likningsår (herunder 2004 som A i saken her hevder er ugyldig).Det fremgår uttrykkelig av oversendelsesbrevet til A den gang at dette vedtaket i 2013 kunne vært brakt inn for domstolsbehandling innen seks måneder, jf. skattebetalingsloven § 17-1 femte ledd.
Skatteklagenemndas vedtak er ikke blitt begjært omgjort, eller brakt inn for søksmåls-behandling pr. fristutløp. Det er tvilsomt om det nå skulle foreligge grunnlag for noen form for endring av Skatteklagenemndas vedtak fra 2013, det være seg gjennom forvaltnings-messig omgjøring eller overprøving av vedtaket gjennom søksmål, men uansett er ingen slike skritt blitt tatt av A. Slike anmodninger måtte A enten overbringe til respektive etat i Skatteetaten eller fremme selvstendig søksmål for tingretten. Tingretten kan for sin del, i sak om klage over utleggstrekk, ikke foreta noen slike overprøvinger som A her ønsker.
Det er på det rene at hovedstolen for Skatteklagenemndas vedtak fra 2013 ble fullt ut oppgjort gjennom As overføring av beløpet på henimot kr 950.000 i 2018. A var den gang innforstått med at rentekravet ville bestå, og han inngikk da også en frivillig nedbetalingsordning knyttet til renterestanser som han misligholdt etter kort tid fra avtaleinngåelsen. Rentekravet som utledes fra skattevedtaket i 2004/2013 kan heller ikke overprøves av tingretten i sammenheng med denne klagesaksbehandlingen, jf. rettspraksis.
Det månedlige utleggstrekket på kr 10.000 er foretatt ut ifra tilgjengelige inntektsdata for Skatteetaten; inntektsdata som ikke fortløpende justeres av Skatteetaten selv. Dersom skyldneren mener at det skal gjøres redusert utleggstrekk, eller at trekket skal bortfalle i sin helhet grunnet svak økonomi, må det fremmes av skyldneren selv ved bruk av endringsanmodning overfor Skatteetaten som særnamsmann.
Det er etter dette ikke grunnlag for tingretten nå å gjøre noen endringer i det verserende utleggstrekket på kr 10.000/mnd. Saksomkostninger kreves av staten ikke i denne fase.
Retten skal ta stilling til skyldnerens klage over utlegg i lønnsmidler, jf. klageretten som følger av tvangsfullbyrdelsesloven § 5-16 og skattebetalingsloven § 14-2.
Skattebetalingsloven § 17-1 femte ledd, første og annen setning, lyder:
Etter utløpet av fristen i skatteforvaltningsloven § 15-4 første ledd kan fastsetting etter skatteforvaltningsloven ikke bringes inn til prøving ved tingretten i sak om tvangsfullbyrdelse, midlertidig sikring eller motregning. Slik prøving skal likevel alltid kunne kreves inntil tre måneder etter den forføyning som det klages over.
Det naturlige utgangspunkt for rettergangsskritt mot skattevedtak er tuftet på nærhet i tid; både av bevismessige grunner og andre rasjonelle grunner. Som tidligere kunngjort overfor skattyteren, i oversendelsesbrevet til ham i 2013, ble det der vist til at søksmål mot Skatteklagenemndas vedtak måtte være reist innen seks måneder fra brevet ble gjort kjent for ham. Søksmål ble ikke reist den gang, eller senere. Det er heller ikke krevet omgjøring.
Lovbestemmelsens annen setning åpner likevel for at innvendinger kan fremsettes senere for domstolene, men innenfor et tidsrom på tre måneder fra et utleggstrekk meddeles skyldneren, jf. bl.a. Høyesteretts ankeutvalgs kjennelse HR-2021-1455-U. Skyldnerens klage ligger etter det retten kan se innenfor et slikt tidsrom på tre måneder fra utlegg ble besluttet av særnamsmannen.
Når man tilsynelatende står overfor en svært gammel skattesak, og som etter lovbestemmelsen dermed «kan bringes inn til prøving ved tingretten», vil det fortsatt være i kraft av alminnelige prosessuelle prinsipper hvor den som krever endret rettsstilling frembringer både anførsler og bevis. I saken her har skyldneren ikke på noe stadium i utleggssaken, ei heller under rettsmøtet, inngitt noen konkrete anførsler om hva som skulle være feil ved Skatteklagenemndas vedtak i 2013. Det er heller ikke fremlagt noen sakspapirer som skulle være egnet til å innlede materiell prosessledelse om relevante ankepunkter mot – først Skattekontorets vedtak 19. august 2011 på 38 sider og dernest – overprøvingen som fant sted av Skatteklagenemnda gjennom dets vedtak 9. desember 2013 bestående av hele 52 sider. I mangel av anførsler og bevismidler er det ugjørlig for tingretten av eget tiltak å gjennomgå dette materialet; og langt ifra å kunne se for seg at det vil kunne trekkes en slutning om at klagevedtaket fra 2013 er forfeilet.
Kort og godt har klageren, i den foreliggende situasjon, ikke sannsynliggjort at det hefter feil ved Skatteklagenemndas vedtak fra 2013 og at det heller ikke hefter feil i kjølvannet av den renteberegning som er foretatt fra skattemyndighetenes side.
Tingretten har forstått det slik at Skatteetaten, for sin del, mener det i prinsippet ikke kunne vært foretatt noen realitetsvurdering av krav på renterestanser alene; all den tid hovedstol ble gjort opp av skattyteren ved pengeoverføringen i 2018. Oslo tingrett har forstått at dette ståsted er inntatt i kraft av sak 22-34588 fra Sør-Rogaland tingrett og som ikke ble påanket i forhold til en tilsvarende innsigelse fra Skatteetatens side, men som Oslo tingrett i saken her – sett hen til konklusjonen i ovennevnte avsnitt -ikke har behov for å vurdere nærmere.
Klageren har ellers ikke fremsatt konkrete innvendinger mot utleggstrekkets størrelse (20 % månedstrekk av brutto månedslønn kr 50.000) og som da også ligger godt innenfor tillatt trekk-sats etter dekningsloven § 2-7. Det er derimot blitt anført av klageren, og da først under selve rettsmøtet 26. oktober 2022, at han nå oppebærer lavere inntekter etter stillingsendring som nylig skal være gjennomført. Tingretten fastholder sin uttalelse fra rettsmøtet om at dette er nye forhold som ikke faller innunder behandlingen av denne klagesaken, og som må overlates til ny bedømmelse av skattemyndighetene i samsvar med tvangsfullbyrdelsesloven § 7-23 første ledd som lyder:
Dersom det inntrer vesentlige endringer i saksøktes økonomiske forhold, kan partene begjære regulering av utleggstrekket.
Dette innebærer, samlet sett, at A enten selv må vurdere om han mener det er grunnlag for å fremsette begrunnet omgjøringsanmodning overfor skattemyndighetene knyttet til vedtaket av 2013 eller anlegge selvstendig søksmål for tingretten mot dette vedtaket, og ellers fremsette endringsanmodning mot utleggstrekkets størrelse overfor særnamsmannen og som deretter kan gjøres til gjenstand for adekvat klagebehandling for tingretten.
Klagen i utleggssaken her kan imidlertid ikke tas til følge.
Det er ikke krevet sakskostnader fra noen av partenes side, og som da ikke pådømmes.
SLUTNING
Klage til Oslo tingrett fra A over utleggsforretning 6. juli 2022 gjennomført av staten ved Skatteetaten Divisjon Innkreving (ref. [referansenummer]) tas ikke til følge.
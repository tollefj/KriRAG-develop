Saksøker Aquateknikk AS ble stiftet av Roald Kverme den 9. oktober 2017. Han stiftet også selskapet Fjøsteknikk AS i 1999, som den gang solgte fôringssystemer til gårdsbruk. Etter hvert begynte selskapet å levere fôringssystemer til fiskeoppdrettsnæringen. Selskapets første leveranse av komponenter for fôringssystem til oppdrettsnæringen var noen siloer og inntrekksystem/ fyllesystem til et fiskeoppdrettsanlegg på Stord i 2015. Det ble ikke levert fôringsautomater den gang. Kverme stiftet deretter Aquateknikk AS som skulle fokusere på levering av fullstendige fôringssystemer til fiskeoppdrettsnæringen. I dag leverer selskapet komplette fôringssystemer til oppdrettsnæringen.
Helland Silosystem AS (tidligere «Helland Mekaniske Verksted») er en familiebedrift som ble stiftet av styreleder Harry Kenneth Helland sin far på 1960-tallet. Selskapet solgte opprinnelig siloer, men har siden den gang ekspandert driften. Selskapet er i dag et produksjonsselskap som hovedsakelig fremstiller diverse komponenter til landbruk, havbruk og annen industri. Selskapet har siden 1980-tallet solgt komponenter til fôringssystemer til havbruk og landbaserte oppdrettsanlegg, blant annet siloer, doseringsutstyr og transportører. I årene 2018-2019 gjennomgikk bedriften et generasjonsskifte, hvor nåværende styreleder Harry Kenneth Helland overtok driften av selskapet og fikk med seg sønnene Inge Stian Helland og Hans Andreas Helland på laget. Selskapet produserer i dag blant annet fôringsautomater til oppdrettsanlegg, men ikke styringssystem til disse.
Rundt 2015 inngikk partene et uformelt samarbeid hvor hovedformålet var å tilby «pakkeløsninger» for komplett fôringssystem til kunder. Partene leverte tilbud på løsninger til ulike prosjekt sammen, hvor løsningene bestod av komponenter fra både Helland Silosystem AS og Aquateknikk AS. Partene har også opptrådt på diverse fiskeoppdrettsmesser sammen og presentert enkelte løsninger og produkter der.
I årene 2015-2017 tenkte både Helland Silosystem AS og Aquateknikk AS på å utvikle egne fôrautomater. Helland Silosystem AS engasjerte selskapet More Service AS som utarbeidet noen tegninger i den forbindelse. Aquateknikk AS engasjerte Sirevåg Mekaniske AS og etter hvert Terje Albrecht til å bistå med utviklingen av fôrautomat.
Den 5. august 2017 testet Helland Silosystem AS PVC-utfôringsrør med rektangulære hull som Hans Andreas Helland hadde designet og laget. Harry Kenneth Helland sendte MMS med video av testen til Roald Kverme den 22. august 2017.
Fjøsteknikk AS/ Aquateknikk AS utviklet sin første fôrautomat til oppdrettsanlegg for salg høsten 2017. Disse hadde tette aluminiumsbeholdere og PVC-utfôringsrør med runde hull. Fôrautomatene ble tilbudt Lerøy Settefisk AS i pristilbud «Sjøtroll» av 24. september 2017. Fôrautomaten har siden den gang blitt videreutviklet. Produkttesting foregikk i tidligfase i Helland Silosystem AS sine lokaler, men ble siden flyttet til andre egnede lokaler. Våren 2018 startet Aquateknikk AS testing av utfôringsrør med rektangulære hull og bruk av syrefaste utfôringsrør. I september 2018 markedsførte Aquateknikk AS på sine hjemmesider med «fôringsanlegg til startforing, settefisk og matfisk: Nøyaktig fôring, skånsom fôrbehandling. Aquateknikk har utviklet fôringsteknologi som gir full kontroll med fôrforbruket. At utfôringen også skjer svært skånsomt, gjør at svært lite av fôret blir knust eller forstøvet. Med andre ord – lite svinn og optimal fôring.» Den 14. desember 2018 utformet Sirevåg Mekaniske AS tegning av sylindrisk gjennomsiktig tank til fôringsautomat på bestilling fra Aquateknikk AS. I dag leverer Aquateknikk AS komplett fôringssystem bestående av fôrautomat og drivsystem.
Den 8. mai 2019 sendte Helland Silosystem AS en møteinnkalling til Aquateknikk AS, hvor agendaen blant annet var at «Helland Silo ønsker å legge til rette for rundtransportører (fisk og landbruk) og fôringsautomater i sitt produktspekter. Lufte et sammarbeid/avtale her?». I dette møtet deltok Harry Kenneth Helland, Inge Stian Helland, Roald Kverme og Terje Albrecht.
Den 22. august 2019 søkte Aquateknikk AS godkjenning av flerårig SkatteFUNN-prosjekt titulert «Fôringssystem for settefiskanlegg». Hovedmålet var ifølge søknaden å utvikle et nytt fôringssystem for settefiskanlegg. Oppgitte delmål er bl.a. «å utvikle rør med tilhørende ventiler og ventilkomponenter som sikrer effektiv, hygienisk og sikker fôring av settefisk(...)» og utvikle fjernoperert styringssystem med «ny programvare og maskinvare som kan samkjøres med silobeholdning av fôr, porsjonsfordeling av ulike fôr-typer og -størrelser, fôringshastighet etc.»
Den 22. oktober 2019 sendte Inge Stian Helland e-post til Roald Kverme med forslag til en fôringsautomat som Helland Silosystem AS kunne produsere og selge til Aquateknikk AS. Forslaget inneholdt en illustrasjon som viste delvis gjennomsiktig beholder og utfôringsrør med runde hull. Partene samarbeidet deretter om noen prosjekter i november og desember 2019, før samarbeidet opphørte.
Sommeren 2019 inngikk Helland Silosystem AS avtale med Laksesystemer AS om produksjon av fôrautomater. Selskapet har siden den gang videreutviklet fôrautomaten sin ytterligere med blant annet ny løsning for innløpsrør. De leverer i dag fôrautomater uten styringssystem, men som er tilpasset ulike styringssystemer og som kan integreres i allerede eksisterende anlegg.
Den 15. oktober 2019 godkjente Forskningsrådet Aquateknikk AS sin søknad om SkatteFUNN-prosjekt for perioden 2019 til og med 2021.
Den 8. juni 2020 søkte Aquateknikk AS om støtte fra Innovasjon Norge for utvikling av nytt fôringssystem i perioden juni 2020 – desember 2021, og den 10. juli 2020 fikk Aquateknikk AS innvilget tilskudd på 2 250 000 kroner fra Innovasjon Norge.
Den 26. august 2020 sendte Aquateknikk AS ved sin advokat brev til «Helland Mekaniske Verksted» (Helland Silosystem AS) med krav om at fôringsautomater ble trukket og at bilder av Aquateknikk sine produkter ble fjernet fra selskapets markedsføring. Det ble også varslet krav om erstatning for økonomisk tap og rettslige skritt etter tvisteloven § 5-2. I brev av 10. september 2020 tok Helland Silosystem AS til motmæle. Aquateknikk AS tok ut stevning ved Sør-Rogaland tingrett den 13.06.2022. Hovedforhandling ble holdt 12.12.2022 – 14.12.2022. Retten hørte partsforklaringer, fem vitneforklaringer og ellers dokumentbevis og mediebevis som fremgår av rettsboken.
Saksøker Aquateknikk AS har i korte trekk anført at Helland Silosystem AS har utviklet sine fôrautomater 400 og 600 ved å gjøre inngrep i forretningshemmelighet tilhørende Aquateknikk AS, som Helland Silosystem AS har fått kunnskap om gjennom partenes tette samarbeid. Fôrautomaten er også en ulovlig etterlikning og i strid med god forretningsskikk etter markedsføringsloven.
Det var en klar ansvarsfordeling mellom partene da de samarbeidet, og en klar forutsetning at informasjon og kunnskap som ble delt under samarbeidet var hemmelig og ikke gjenstand for bruk hos den andre. Helland Silosystem AS har utnyttet det tette samarbeidet og på den måten opparbeidet seg kunnskap om Aquateknikk AS sin fôrautomat. Helland Silosystem AS hadde ikke egen fôrautomat i sitt sortiment før Aquateknikk AS begynte å selge fôrautomater. Aquateknikk AS sin fôrautomat er utviklet basert på betydelig prøving og feiling og økonomiske investeringer. Helland Silosystem AS har brukt kunnskap om Aquateknikk AS sin fôrautomat som springbrett inn i markedet.
Forretningshemmeligheten som Helland Silosystem AS har gjort inngrep i – og fremdeles gjør inngrep i – er «know how» om prinsippene som ligger til grunn for Aquateknikk AS sin fôrautomat, dvs. summen av viten knyttet til erfaringer av hva virker og ikke, løsninger, testing og feiling, dimensjonering, herding, toleranser, styrkeberegninger mv. Det er kunnskapen om helheten, ikke enkeltkomponentene, som utgjør forretningshemmeligheten. Den kommersielle verdien av denne summen av viten begrunnes med Aquateknikk AS sin suksess og at deres fôrautomater er ettertraktet på markedet. Det stilles ikke formkrav til tiltak for hemmelighold, og det er her gjort tilstrekkelige tiltak for å holde forretningshemmeligheten hemmelig i den konkrete situasjonen idet begge parter var innforstått med at opplysningene var hemmelige.
Det urettmessige inngrepet består i rettstridig produksjon, salg og markedsføring av fôrautomater som baserer seg på Aquateknikk AS sin forretningshemmelighet, jf. forretningshemmelighetsloven § 3 første ledd bokstav b. Som følge av det urettmessige inngrepet i forretningshemmeligheten bør Helland Silosystem AS forbys ved dom å selge fôrautomat 400 og 600, jf. forretningshemmelighetsloven § 5 første ledd. I tillegg skal Helland Silosystem AS betale Aquateknikk AS vederlag tilsvarende vinningen som er oppnådd ved inngrepet. Aquateknikk AS beregner dette til i underkant av 3 000 000 kroner basert på opplyst omsetning de siste årene og antall solgte fôrautomater, men det bes om at retten foretar en selvstendig skjønnsmessig vurdering ved fastsettelsen.
Subsidiært dersom retten mener det foreligger inngrep i forretningshemmelighet, men at det ikke skal ilegges forbud, bes det om at retten gir Helland Silosystem AS tillatelse til fortsatt bruk mot rimelig vederlag til Aquateknikk AS, jf. forretningshemmelighetsloven § 7.
Videre er fôrautomaten til Helland Silosystem AS en rettstridig etterlikning av Aquateknikk AS sin fôrautomat, jf. markedsføringsloven § 30. De kumulative vilkårene i bestemmelsen er oppfylt. Aquateknikk AS var først ute med fullstendig fôrautomat våren 2018, og Helland Silosystem AS kjente til disse da de lagde sine etterlikninger. Helland Silosystem AS har urimelig utnyttet Aquateknikk AS' innsats og resultater ved å legge seg tett opp til Aquateknikk AS sin fôrautomat med inngående kjennskap til Aquateknikk AS sin markedsposisjon og goodwill i dette markedet. De har også brukt Aquateknikk AS sine produkter i egen markedsføring og dermed gitt markedet indikasjon på at de hadde Aquateknikk AS sine fôrautomater i sitt sortiment. Det er videre tilstrekkelig fare for forveksling av fôrautomatene. Avgjørende er helhetsinntrykket som kunden får. Utforming av beholder, valg av materialer, feste av rør mv. gir forvekslingsfare. Helland Silosystem AS sine fôrautomater er heller ikke godt merket med logo e.l., og de har benyttet rød farge på beholdere selv om Aquateknikk AS benytter rød farge i sin logo.
Forholdet rammes også av generalklausulen om god forretningsskikk i markedsføringsloven § 25. Saksøktes produksjon og salg av fôrautomater basert på kunnskap om Aquateknikk AS sine automater ervervet gjennom tett samarbeid er i strid med god forretningsskikk mellom næringsdrivende.
Helland Silosystem AS bør forbys å selge fôrautomatene som utgjør brudd på markedsføringsloven § 30 og/eller § 25, jf. rettspraksis og juridisk teori. I tillegg har saksøker krav på rimelig vederlag, jf. markedsføringsloven § 48 b som svarer til vinningen saksøkte har hatt ved overtredelsen. Aquateknikk AS beregner dette til i underkant av 3 000 000 kroner basert på opplyst omsetning de siste årene og antall solgte fôrautomater, men det bes om at retten foretar en selvstendig skjønnsmessig vurdering ved fastsettelsen.
Det ble nedlagt slik påstand:
Prinsipalt nedlegges slik påstand:
Subsidiært nedlegges slik påstand:
Saksøkte Helland Silosystem AS har i korte trekk anført at de ikke har gjort inngrep i noen forretningshemmeligheter ved produksjon og salg av fôrautomat 400 og 600 og at fôrautomatene heller ikke er ulovlig etterlikning eller i strid med god forretningsskikk etter markedsføringsloven.
Partene samarbeidet i perioden 2015 – 2019, men det var tale om et forhandlerforhold som ikke var nærmere regulert i skriftlig samarbeidsavtale eller liknende. Saksøkte bestrider at det ble utvekslet forretningshemmeligheter dem imellom.
Saksøker har ikke påvist noen forretningshemmelighet som saksøkte skal ha gjort inngrep i. Det er ikke inngått noen konfidensialitetsavtale, fremlagt hemmeligstemplede dokumenter eller liknende. I enkelte produksjonsprosesser vil «sum av viten» etter en helhetsvurdering kunne utgjøre en forretningshemmelighet, men det er ikke et anvendelig kriterium for forretningshemmelighet i denne saken bl.a. fordi det ikke er tale om en tilstrekkelig komplekst produkt og produksjonsprosess. Fôrautomaten representerer heller ikke noe spesifikt og egenartet instrument med ny funksjonalitet, basert på innovativ utnyttelse av grunnleggende fysiske prinsipper, utviklet til et produkt gjennom et langt utviklingsprosjekt. Uansett kan det ikke sies at det ut fra situasjonen var en klar forutsetning om hemmelighold, og det er ikke påvist at saksøker har gjort tilstrekkelige tiltak for hemmelighold. Klar forutsetning om hemmelighold er heller ikke tilstrekkelig i lys av ordlyden i forretningshemmelighetsloven § 2. Det gjelder videre i alle tilfeller en rettsstridsreservasjon, og Helland Silosystem AS sin eventuelle bruk av forretningshemmelighet er i dette tilfellet ikke rettstridig. Metoder eller idéer som har kommet til under samarbeidet kan utnyttes uten å røpe noen form for konfidensiell informasjon.
Vilkårene for å ilegge forbud etter forretningshemmelighetsloven § 5 er ikke oppfylt. Det er intet forsettlig eller uaktsomt inngrep fra Helland Silosystem AS sin side. Subsidiært anføres at et forbud som begjært uansett er for strengt og vidtrekkende. Det må i denne vurderingen vektlegges at Aquateknikk AS ikke har påvist noen konkret informasjon fra Aquateknikk AS som Helland Silosystem AS skal ha benyttet seg av.
Det foreligger heller ikke brudd på markedsføringslovens regler. De kumulative vilkårene i markedsføringsloven § 30 er ikke oppfylt. Det foreligger ikke en etterligning i lovens forstand. Flere av komponentene skriver seg fra idéer og allerede eksisterende komponenter hos Helland Silosystem AS, blant annet rektangulære hull i fôringsrør, festeanordning for snegl og innløpsrør. Eventuelle andre likheter mellom Aquateknikk AS sin fôringsautomat og Helland Silosystem AS sin foringsautomat knytter seg til funksjonelle trekk. Det foreligger heller ikke en urimelig utnyttelse av Aquateknikk AS innsats eller resultater. Saksøker har ikke sannsynliggjort at Helland Silosystem AS har utnyttet noen innsats eller goodwill hos Aquateknikk AS. Helland Silosystem AS sin fôrautomat bygger på allment kjente komponenter og hyllevarer hos Helland Silosystem AS som de har utviklet selv. Det er heller ingen forvekslingsfare. Fôringsautomatene selges til profesjonelle kunder med detaljerte krav til fôrautomatene. Aquateknikk AS sitt design utpeker seg uansett ikke som særpreget eller spesielt originalt. Designet er i stor grad funksjonelt betinget, og Helland Silosystem AS har benyttet seg av variasjonsmuligheter. Det er også flere klare forskjeller mellom fôrautomatene.
Det foreligger heller ikke brudd på kravet til god forretningsskikk etter markedsføringsloven § 25. Saksøker har ikke påvist noen forretningshemmeligheter eller avtalte forutsetninger om bruk av teknologi som Helland Silosystem AS skal ha brutt. Det er ikke påvist at Helland Silosystem AS har brukt noe informasjon som skriver seg fra Aquateknikk AS. Det har heller ikke foregått noen skjult utvikling bak Aquateknikk AS sin rygg mens partene samarbeidet.
Vilkårene for å tilkjenne saksøker økonomisk kompensasjon etter markedsføringsloven § 48 b eller forretningshemmelighetsloven er ikke oppfylt. Intet forsettlig eller uaktsomt forhold på Helland Silosystem AS sin side. Det er uansett ingen bevisførsel som støtter opp under en eventuell utmåling av vederlag og det er derfor ikke mulig for retten å vurdere en eventuell vinning i medhold av alternativet i bestemmelsen bokstav c. Det vises til HR-2022-2222-A. Subsidiært anføres at retten ikke kan legge til grunn fortjenestemargin på 15 %.
Det ble nedlagt slik påstand:
Forbud mot inngrep i forretningshemmelighet fremgikk tidligere av den nå opphevede bestemmelsen i markedsføringsloven § 28. Fra 01.01.2021 ble bestemmelsen avløst av forbudet i forretningshemmelighetsloven § 3 andre ledd. Den nye forretnings-hemmelighetsloven viderefører i stor grad tidligere rettstilstand slik at eldre rettspraksis og litteratur fortsatt er relevant.
Forretningshemmelighetsloven gjennomfører direktiv (EU) 2016/943 om beskyttelse av fortrolig knowhow og fortrolige forretningsopplysninger (forretningshemmeligheter) mot ulovlig tilegnelse, bruk og utlevering. Enkelte former for tilegnelse av forretningshemmelighet faller ifølge punkt 14 i fortalen til direktivet utenfor forbudet. Dette gjelder blant annet tilegnelse gjennom «uavhengig oppdagelse eller skapelse» og tilegnelse av opplysningene gjennom såkalt omvendt utvikling av et eksisterende produkt. Det samme må antas å gjelde etter den norske forretningshemmelighetsloven.
Retten vurderer først om Helland Silosystem AS har fått kunnskap om eller rådighet over en forretningshemmelighet som tilhører Aquateknikk AS. Forretningshemmelighetsloven § 2 angir tre kumulative vilkår for når en virksomhets opplysninger anses som forretningshemmeligheter:
«Med forretningshemmeligheter menes opplysninger som
I tråd med direktivet har definisjonen et noe annet språklig uttrykk enn det som fulgte av tidligere gjeldende rett, selv om rettstilstanden i det alt vesentligste er den samme. Ordlyden er teknologinøytral og omfatter blant annet knowhow, forretningsopplysninger og teknologiske opplysninger i tilfeller der det finnes en rettmessig interesse i å behandle dem fortrolig og en berettiget forventning om at fortroligheten bevares. Ofte vil det nyskapende ligge i måten opplysninger er satt sammen på, slik at en sammenstilling av opplysninger som enkeltvis er allment tilgjengelig kan utgjøre en forretningshemmelighet.
Aquateknikk AS har anført at forretningshemmeligheten som Helland Silosystem AS skal ha gjort inngrep i er knowhow om prinsippene som ligger til grunn for Aquateknikk AS sin fôrautomat, dvs. summen av viten knyttet til erfaringer av hva virker og ikke, løsninger, testing og feiling, dimensjonering, herding, toleranser, styrkeberegninger mv. Det er i den forbindelse vist til LG-2003-8617 og LF-2020-92904. Saken for Gulating lagmannsrett gjaldt produksjon av flerfasemåler for måling av væske og gass i brønnstrømmen ved produksjon av olje og gass, mens saken for Frostating lagmannsrett gjaldt produksjon av retningsstyrt kjernebor til bruk i bl.a. gruveindustri. Det fremgår av den sakkyndiges utredning at «retningsstyrt kjerneboring krever meget kompliserte verktøy. Den teknologiske terskelen er meget høy. De to produktene som denne saken gjelder ligger helt i fronten på utviklingen, og så langt jeg har klart å bringe på det rene, enestående på verdensbasis.»
Innledningsvis bemerker retten at saksøker i svært liten grad har konkretisert hvilke erfaringer som Helland Silosystem AS skal ha oppnådd kunnskap om eller rådighet over. Det er ingen skriftlige spor av eksempelvis erfaringsutvekslinger, feilsøkinger, utbedringer eller opplysninger knyttet til dimensjonering, herding, toleranser, styrkeberegninger mv. for Aquateknikk AS sine fôrautomater. Retten ser likevel ikke grunn til å gå nærmere inn på dette, fordi retten mener at den anførte summen av viten uansett ikke kan utgjøre noen forretningshemmelighet i denne saken etter en konkret helhetsvurdering.
Ved vurderingen har retten tatt utgangspunkt i at fôringsautomatene i form og funksjon fremstår som relativt enkle produkter med begrenset kompleksitet og egenart. Heller ikke produksjonsprosessen fremstår som spesielt komplisert eller særegen. Situasjonen er derfor etter rettens syn ikke sammenlignbar med tilfellene som ble vurdert i de nevnte lagmannsrettsavgjørelsene hvor både instrumentene i seg selv og produksjonsprosessene fremstod som kompliserte, egenartede og innovative.
Retten har videre lagt vekt på at det finnes flere produsenter av liknende fôrautomater på markedet, for eksempel Exact mini feeder, Arvo Tec fish feeders, og fôringsautomatene til Weda og Daltec. Disse avviker i noen grad fra fôrautomatene som Aquateknikk AS og Helland Silosystem AS produserer, men variasjonen er likevel begrenset. Retten viser også til at det finnes kjent fôringsteknologi innenfor landbruk som har flere likhetstrekk med teknologien som brukes i fôringsautomatene som retten nå vurderer.
Retten ser ikke bort fra at Helland Silosystem AS har hentet noe inspirasjon til fôrautomatens utforming fra Aquateknikk AS sin fôrautomat, men mener likevel det fremstår som mest sannsynlig at Helland Silosystem AS i all hovedsak har benyttet seg av egen kompetanse, kunnskap og utstyr ved utviklingen av sin fôrautomat. Helland Silosystem AS var mest sannsynlig først ute med å teste utfôringsrør med rektangulære hull, og øvrige komponenter i fôringsautomaten til Helland Silosystem AS bygger mest sannsynlig på komponenter som allerede eksisterte i Helland Silosystem AS sitt varesortiment eller ble produsert med maskiner som Helland Silosystem AS allerede hadde i sin maskinpark. Et eksempel på sistnevnte er at den kjegleformede fôrbeholderen ble laget over samme lest som en silo selskapet har hatt i sitt sortiment i flere år.
Utover påstanden at Aquateknikk AS testet sine første fôrautomatene en kort periode tidlig i utviklingsfasen hos Helland Silosystem AS, er det ikke konkretisert andre situasjoner hvor Helland Silosystem AS etter rettens syn er satt i posisjon til å opparbeide seg tilstrekkelig kunnskap og erfaring som kan utgjøre en forretningshemmelighet i denne saken. Det er ikke bevismessig dekning for at Helland Silosystem AS hverken fikk kunnskap om eller rådighet over relevante opplysninger tilknyttet utvikling, produksjon e.l. av Aquateknikk AS sin fôrautomat i den korte testperioden. Det er heller ikke sannsynliggjort at Helland Silosystem AS på annen måte opparbeidet seg inngående kunnskap om utvikling og utforming av Aquateknikk AS sin fôrautomat gjennom partenes samarbeid. Det er ikke fremlagt noen form for dokumentasjon som underbygger slik informasjonsutveksling fra Aquateknikk AS til Helland Silosystem AS før, under eller etter samarbeidet mellom dem. Den eventuelle kunnskapen som Helland Silosystem AS har hatt om utvikling, produksjon e.l. av Aquateknikk AS sin fôringsautomat fremstår etter endt bevisførsel som enkeltstående og lett tilgjengelige opplysninger som Aquateknikk AS har tilgjengeliggjort selv bl.a. gjennom egen markedsføring.
At det skal ha medgått mye tid og ressurser for Aquateknikk AS til utvikling av fôrautomaten er uten betydning for rettens vurdering, men retten bemerker likevel at Aquateknikk AS ikke har fremlagt et eneste tidsnært bevis som er egnet til å kaste lys over hvor omfattende eller kostnadskrevende utviklingsarbeidet faktisk var frem til partenes samarbeid brøt sammen. Dokumentasjonen tilknyttet prosessene hos Innovasjon Norge og SkatteFUNN er ikke egnet til å belyse dette temaet i nevneverdig grad. Disse gjelder i hovedsak utvikling av software/styringssystem og annen videreutvikling som har skjedd i senere tid og som er irrelevant for sakens tvistetema.
Retten har funnet en viss veiledning for vurderingen i lagmannsrettsavgjørelsen LB-2013-20938 som gjaldt produksjon av en vareautomat, hvor lagmannsretten kom til at det ikke var en sum av viten som utgjorde en forretningshemmelighet. Det vises også til LA-2004-60570 som gjaldt fangstkontrollsystemer for fiskeflåte, hvor lagmannsretten kom til at det ikke var en sum av viten som utgjorde en forretningshemmelighet. Disse tilfellene har etter rettens syn flere likhetstrekk med vår sak med hensyn til kompleksiset og egenart enn de tidligere nevnte lagmannsrettsavgjørelsene om hhv. flerfasemåler og retningsstyrt kjerneboring.
Selv om det ikke er nødvendig for domsresultatet, bemerker retten også at Aquateknikk AS ikke har sannsynliggjort at det ble truffet rimelige tiltak for å holde den anførte forretningshemmeligheten hemmelig. Det er ikke inngått noen form for konfidensialitetsavtale eller liknende mellom partene, og det er ikke tilstrekkelig sannsynliggjort at krav om konfidensialitet fulgte av partenes situasjon. Etter rettens oppfatning var samarbeidet mellom partene i all hovedsak et godt, men vanlig profesjonelt samarbeid mellom to selvstendige selskaper uten noen felles forståelse om hemmelighold av kunnskap som deles mellom dem.
Retten har etter dette kommet til at Helland Silosystem AS ikke har fått kunnskap om eller rådighet over en forretningshemmelighet som de kan ha gjort rettstridig inngrep i. Det er dermed heller ikke grunnlag for vederlagskrav eller forbud mot fortsatt produksjon og salg av fôrautomatene som påstått i medhold av forretningshemmelighetsloven.
Retten må videre ta stilling til om Helland Silosystem AS sin produksjon og salg av fôrautomat 400 og 600 strider med markedsføringsloven §§ 25 og/eller 30. Disse bestemmelsene utgjør sammen kjernen i det markedsføringsrettslige etterlikningsvernet. Det er videre klart at generalklausulen i markedsføringsloven § 25 kan brukes i tillegg til, eller i stedet for, markedsføringsloven § 30 i produktetterlikningstilfellene.
Hovedregelen er at etterlikninger av andres produkter er tillatt. Markedsføringsloven §§ 25 og 30 representerer unntak fra hovedregelen. Etterlikningsforbudet i markedsføringsloven § 30 lyder slik:
«I næringsvirksomhet er det forbudt å anvende etterlignede kjennetegn, produkter, kataloger, reklamemidler eller andre frambringelser på slik måte og under slike omstendigheter at det må anses som en urimelig utnyttelse av en annens innsats eller resultater og fører med seg fare for forveksling»
Generalklausulen i markedsføringsloven § 25 lyder slik:
«I næringsvirksomhet må det ikke foretas handling som strider mot god forretningsskikk næringsdrivende imellom»
Retten vurderer først om Helland Silosystem AS har opptrådt i strid med markedsføringsloven § 30. Bestemmelsen oppstiller tre kumulative vilkår.
For det første må det foreligge en likhet mellom originalproduktet og den påståtte etterlikningen. For at det skal foreligge en etterligning, må originalproduktet ha vært forbilde for den påståtte etterligningen og etterligneren må ha hatt kjennskap til originalen, jf. bl.a. Lunde og Michaelsen, Markedsføringsloven med kommentarer (2019) s. 353.
For det andre må etterlikningen innebære en «urimelig utnyttelse av en annens innsats eller resultater». Ordlyden tilsier at ikke enhver utnyttelse er rettstridig, det må være en kvalifisert utnyttelse. Dette beror på en bred skjønnsmessig helhetsvurdering av hvordan etterlikningen har kommet i stand. Sentralt i vurderingen er blant annet originalproduktets særpreg og goodwill i markedet, omfanget av etterlignerens handlinger og grad av klanderverdighet i den forbindelse mv. Det legges også vekt på om det finnes variasjonsmuligheter og om disse er utnyttet.
For det tredje må det foreligge forvekslingsfare mellom originalproduktet og etterlikningen. Vurderingstema for dette vilkåret kan formuleres som hvorvidt etterlikningen er så lik originalproduktet at den aktuelle kundekrets i kjøpssituasjonen vil kunne ta feil av produktene og kjøpe etterlikningen i den tro at det er originalen, jf. Lunde og Michaelsen, Markedsføringsloven med kommentarer (2019) s. 366-367.
Retten kan ikke se at noen av de kumulative vilkårene er oppfylt i dette tilfellet.
Det er ikke tvilsomt at fôrautomatene har flere likhetstrekk, men det er for retten ikke sannsynliggjort at Aquateknikk AS sine fôrautomater har vært brukt som modell for de påståtte ulovlige etterlikningene. Det fremstår minst like sannsynlig at Helland Silosystem AS har utviklet fôrautomaten sin basert på egen kunnskap og kompetanse som de har opparbeidet seg gjennom år som produsent innen landbruk, havbruk og annen industri. Det fremstår for retten som mest sannsynlig at partene startet utviklingsarbeidet noenlunde parallelt, og at Helland Silosystem AS på et tidspunkt satte arbeidet på pause frem til generasjonsskiftet i bedriften var et faktum. At Aquateknikk AS kom på markedet først med fullverdig fôrautomat fremstår som mer eller mindre tilfeldig og endrer ikke rettens vurdering.
Retten kan heller ikke se at produksjon og salg av Helland Silosystem AS sin fôrautomat representerer en urimelig utnyttelse av Aquateknikk AS sin innsats. Det finnes flere liknende fôrautomater på markedet, slik at beskyttelsesverdigheten i forhold til originalitet og særpreg i dag ikke anses som spesielt høy. Retten mener videre at likheten mellom de forskjellige fôrautomatene i all hovedsak er funksjonelt betinget og dermed i praksis bortimot uunngåelige. Helland Silosystem AS har etter rettens syn benyttet seg av de variasjonsmuligheter som finnes. Retten anser det unødvendig å redegjøre i detalj for samtlige forskjeller, og nøyer seg med å peke på at designvalgene er forskjellige med hensyn til fôrbeholderens helningsgrad, kantutforming og lokk, innløpsrørenes utforming, materialvalg for de syrefaste utfôringsrørene og utformingen av hullene i utfôringsrørene.
Det er heller ikke sannsynliggjort at Helland Silosystem AS har hatt til hensikt å dra fordel av renomméet som Aquateknikk AS har opparbeidet seg i markedet. Den dokumenterte referanselisten fra Aquateknikk AS sin side sannsynliggjør uansett ikke i tilstrekkelig grad at Aquateknikk AS har bygget seg opp et velkjent navn og godt rykte for levering av fôrautomater til oppdrettsnæringen. Dette er en subjektiv og tilsynelatende selektiv liste skrevet av Aquateknikk AS selv, som mest sannsynlig ikke tar høyde for eventuelle misfornøyde kunder. Retten peker i den anledning på vitneforklaringen til Jone Sedberg om at Tytlandsvik Aqua AS har opplevd problemer med kontrollsystemet som Aquateknikk AS har levert til deres oppdrettsanlegg.
Retten kan heller ikke se at det er bevismessig dekning for andre påstander som tilsier at Helland Silosystem AS har urimelig utnyttet Aquateknikk AS sin innsats. Etter endt bevisførsel kan ikke retten se at det er dekning for saksøkers påstand om at Helland Silosystem AS har benyttet informasjon, kunnskap eller erfaringer som skal ha blitt opparbeidet gjennom partenes samarbeid som springbrett inn i fôrautomatmarkedet på illojalt vis. Det har ikke vært bevisførsel rundt hvor omfattende utviklingsarbeidet har vært for noen av selskapene, og retten kan derfor vanskelig mene noe om hvorvidt utviklingsprosessen har vært enklere eller ei for Helland Silosystem AS. En eventuell springbretteffekt – tilsiktet eller utilsiktet – er uansett ikke i seg selv nok til å konstatere urimelig utnyttelse. At Helland Silosystem AS har spilt med åpne kort overfor Aquateknikk AS med hensyn til utvikling av egne fôrautomater taler derimot med tyngde mot at Helland Silosystem AS på urimelig måte har utnyttet Aquateknikk AS sin innsats. Retten peker her på at Helland Silosystem AS sendte MMS til Kverme om testing av utfôringsrør med rektangulære hull før Aquateknikk AS selv begynte med dette, inviterte til møte med sikte på et mulig samarbeid om produksjon og salg av fôrautomater og sendte e-post med en grovskisse av fôrautomat som Helland Silosystem AS kunne produsere for salg til Aquateknikk AS.
Retten kan heller ikke se at det foreligger forvekslingsfare. Utgangspunktet for denne vurderingen er som nevnt hvilket inntrykk etterligningen skaper hos potensiell kundekrets, og vurderingstemaet er om den påståtte etterlikningen er så lik originalproduktet at den aktuelle kundekrets i kjøpssituasjonen vil kunne ta feil av produktene og dermed kjøpe etterlikningen i den tro at det er originalen.
Retten mener det fremstår som høyst usannsynlig at kundene i kjøpssituasjonen vil kunne ta feil av produktene og dermed kjøpe Helland Silosystem AS sine fôrautomater i den tro at det var Aquateknikk AS sine fôrautomater. Ved vurderingen har retten sett hen til at den aktuelle kundekretsen for begge fôrautomatene er profesjonelle aktører som gjerne innhenter detaljerte tilbud fra potensielle selgere, typisk i anbudsprosesser. Det antas at denne typen kundekretser er høyst bevisste på hvilket produkt som til slutt bestilles.
Videre har retten sett hen til at kundekretsen til Helland Silosystem AS og Aquateknikk AS ikke er fullstendig sammenfallende. Aquateknikk AS leverer i all hovedsak til sluttkunde (oppdrettsanlegg), mens Helland Silosystem AS er et produksjonsselskap/ underleverandør som i all hovedsak leverer fôrautomater til andre leverandører som kan forestå «pakkeløsning» med styringssystem mv. opp mot sluttkunde. Dette svekker klart risikoen for forveksling.
I tillegg bemerker retten at fôringsautomatene til både Aquateknikk AS og Helland Silosystem AS tilpasses den enkelte kundens individuelle behov og ønsker, noe som naturligvis fordrer en mer inngående dialog mellom kunde og selger enn det som er tilfellet ved f. eks detaljvarehandel i butikk. Retten mener at dette aspektet ytterligere minsker risikoen for at kunden tar feil og kjøper Helland Silosystem AS sin fôrautomat i den tro at det var Aquateknikk AS sin fôrautomat.
Videre mener retten at designforskjellene mellom fôrautomatene uansett er såpass store at det i seg selv taler mot forvekslingsfare. Det bemerkes i den forbindelse at Aquateknikk AS sine fôringsautomater er påført egen synlig logo. Sett i lys av designforskjellene og den tydelige merkingen til Aquateknikk AS, tilføyer retten at det fremstår som høyst usannsynlig at Helland Silosystem AS sin bruk av rødfargede beholdere resulterer i forveksling hos kundekretsen.
At Helland Silosystem AS skal ha brukt bilder av Aquateknikk AS sin fôrautomat i egen markedsføring endrer heller ikke rettens vurdering. Det er for retten dokumentert en beskrivelse av prosjektet «Eidesvik Havfiske» hvor Helland Silosystem benyttet et bilde som bl.a. viser fôrautomaten til Aquateknikk AS. Bildebruken må imidlertid vurderes i lys av den beskrivende teksten ved siden av bildet, hvor Helland Silosystem AS uttømmende lister opp hvilke deler av leveransen de har forestått selv. Her nevnes ikke fôrautomaten.
Etter dette er konklusjonen at Helland Silosystem AS ikke har opptrådt i strid med etterlikningsforbudet i markedsføringsloven § 30.
Retten mener videre det er klart at Helland Silosystem AS ikke har foretatt handling som strid mot god forretningsskikk næringsdrivende imellom, jf. markedsføringsloven § 25.
Saksøker har vist til at Helland Silosystem AS produserer og selger fôrautomater basert på kunnskap om Aquateknikk AS sine automater ervervet gjennom tett samarbeid er i strid med god forretningsskikk mellom næringsdrivende, men som retten allerede har nevnt er det ikke bevismessig dekning for at Helland Silosystem AS på illojalt vis har dratt nytte av det tidligere samarbeidet mellom partene eller at Helland Silosystem AS har hatt til hensikt å dra fordel av Aquateknikk AS sitt renommé i markedet. En eventuell springbretteffekt – tilsiktet eller utilsiktet – er ikke i seg selv nok til å utgjøre brudd på generalklausulen i markedsføringsloven § 25. Retten ser heller ikke bevismessig dekning for andre handlinger fra Helland Silosystem AS som innebærer overtredelse av generalklausulen i markedsføringsloven § 25.
Retten har etter dette kommet til at Helland Silosystem AS ikke har brutt markedsføringsloven §§ 25 eller 30. Det er dermed heller ikke grunnlag for forbud mot produksjon og salg av fôrautomatene eller vederlagskrav som påstått i medhold av markedsføringsloven og rettspraksis.
Helland Silosystem AS frifinnes etter dette fra saksøkers krav.
Helland Silosystem AS har vunnet saken og har dermed krav på erstatning for rimelige og nødvendige sakskostnader, jf. tvisteloven § 20-5, jf. § 20-2.
Retten har vurdert, men ser ikke grunnlag for å gjøre unntak fra sakskostnadsansvaret etter reglene i tvisteloven § 20-2 tredje ledd.
Advokat Brambani har fremlagt sakskostnadsoppgave som samlet beløper seg til 656.020,81 kroner eksklusive merverdiavgift. Kostnadene fordeler seg på totalt 157,9 arbeidstimer á 653 196,82 kroner med tillegg av 2 824 kroner i kostnader til reise, parkering og diett for partsrepresentant, vitner og prosessfullmektig. Arbeidstimene er fordelt slik: 26,10 arbeidstimer á 102 144,25 kroner frem til inngivelse av tilsvar, 102,3 arbeidstimer á 418 745,07 kroner frem til hovedforhandling, og 29,5 arbeidstimer á 132 307,50 kroner for gjennomføring av hovedforhandling og nødvendig etterarbeid. Salærsatsen per arbeidstime utgjør i gjennomsnitt rundt 4 137 kroner eksklusive merverdiavgift.
Saksøkers prosessfullmektig har protestert på sakskostnadsoppgaven og ment kravet er for høyt. Han har til sammenligning fremlagt sakskostnadskrav som samlet beløper seg til 278 850 kroner eksklusive merverdiavgift for 156 arbeidstimer.
Retten har etter en samlet vurdering kommet til at salærkravet er for høyt og må settes ned. Ved vurderingen har retten lagt vekt på at det er saksøker som skal drive saken og som derfor alminneligvis bruker mer tid under saksforberedelsen. Her har saksøkte brukt flest timer. Videre peker retten på at saken og dokumentomfanget ikke er spesielt omfattende for sivil sak å være, slik at medgåtte timer frem til hovedforhandling burde vært lavere. Hovedforhandlingen ble videre gjennomført over tre rettsdager, men det ble raskt klart at det var beregnet altfor mye tid og at saken kunne vært gjennomført på forsvarlig måte i løpet av to rettsdager. Det bemerkes også at saksøker under saksforberedelsen antydet at tvistesummen utgjorde maksimalt 500 000 kroner og retten mener saksøkte måtte ha dette for øye under saksforberedelsen frem mot hovedforhandling, selv om den under hovedforhandlingen viste seg at saksøker mente at tvistesummen egentlig utgjorde i underkant av 3 000 000 kroner. Ved vurderingen har retten også sett hen til at saksøker i liten grad har bidratt til å spisse tvistetemaene. For eksempel har saksøker flere ganger justert angivelsen av hva som påstås å utgjøre forretningshemmelighet, ikke endelig avklart om det ville påberopes krav om erstatning og/eller vederlag, og heller ikke endelig avklart hvordan disse kravene eventuelt ville beregnes fra saksøkers side. Saksøkte må av den grunn gis noe større rom til å forberede eget forsvar. Selv om dette hensyntas, forutsetter retten likevel at en prosessfullmektig med så høy timesats har særskilt kompetanse og effektivitet som gjenspeiles i medgått timebruk under saksforberedelsen i større grad enn det som er tilfellet her. Etter en samlet vurdering mener retten at sakskostnadsansvaret skal begrenses til totalt 400 000 kroner eksklusive merverdiavgift.
Dommen er ikke avsagt innen lovens frist. Grunnen er andre forefallende arbeidsoppgaver og juleferie.
DOMSSLUTNING
Spørsmålene for retten er om Helland Silosystem AS skal forbys å selge fôrautomat 400 og fôrautomat 600 og om Aquateknikk AS har krav på vederlag på grunn av inngrep i forretningshemmelighet og/eller brudd på markedsføringsloven.
Det er saksøker som må sannsynliggjøre krav på forbud og vederlag, og i bevisvurderingen legger retten særlig vekt på det som kan sluttes fra begivenhetsnære bevis. Etterfølgende parts- og vitneforklaringer vil ofte være påvirket av konflikten og de implisertes interesser i sakens utfall og tillegges av den grunn mindre vekt, jf. blant annet Rt-1995-821.
Før retten går nærmere inn på de konkrete vurderingene vil det gis en kort oversikt over fôrautomatenes utforming.
Aquateknikk AS sine fôringsautomater består blant annet av en sylindrisk og gjennomsiktig beholder med rette kanter og flat topp, innløpsrør med rund åpning, aksling, fleksisnegl, utfôringsrør i rustfritt A4-materiale med rektangulære hull og motor/ drivmaskin. Retten forstår at disse selges sammen med styringssystem.
Helland Silosystem AS sine fôringsautomater består av kjegleformet gjennomsiktig beholder med avrundede kanter og avrundet topp, innløpsrør med oval åpning, aksling, fleksisnegl, utfôringsrør i enten rustfritt 304-materiale eller syrefast 316-materiale med rektangulære hull og motor/ drivmaskin. Disse selges uten styringssystem, men er tilpasset flere styringssystemer og integreres i eksisterende anlegg.
Retten vurderer så om Helland Silosystem AS ved produksjon og salg av sine fôrtautomater 400 og 600 har gjort – og fremdeles gjør – inngrep i en forretningshemmelighet.
Forbud mot inngrep i forretningshemmelighet fremgikk tidligere av den nå opphevede bestemmelsen i markedsføringsloven § 28. Fra 01.01.2021 ble bestemmelsen avløst av forbudet i forretningshemmelighetsloven § 3 andre ledd. Den nye forretnings-hemmelighetsloven viderefører i stor grad tidligere rettstilstand slik at eldre rettspraksis og litteratur fortsatt er relevant.
Forretningshemmelighetsloven gjennomfører direktiv (EU) 2016/943 om beskyttelse av fortrolig knowhow og fortrolige forretningsopplysninger (forretningshemmeligheter) mot ulovlig tilegnelse, bruk og utlevering. Enkelte former for tilegnelse av forretningshemmelighet faller ifølge punkt 14 i fortalen til direktivet utenfor forbudet. Dette gjelder blant annet tilegnelse gjennom «uavhengig oppdagelse eller skapelse» og tilegnelse av opplysningene gjennom såkalt omvendt utvikling av et eksisterende produkt. Det samme må antas å gjelde etter den norske forretningshemmelighetsloven.
Retten vurderer først om Helland Silosystem AS har fått kunnskap om eller rådighet over en forretningshemmelighet som tilhører Aquateknikk AS. Forretningshemmelighetsloven § 2 angir tre kumulative vilkår for når en virksomhets opplysninger anses som forretningshemmeligheter:
«Med forretningshemmeligheter menes opplysninger som
I tråd med direktivet har definisjonen et noe annet språklig uttrykk enn det som fulgte av tidligere gjeldende rett, selv om rettstilstanden i det alt vesentligste er den samme. Ordlyden er teknologinøytral og omfatter blant annet knowhow, forretningsopplysninger og teknologiske opplysninger i tilfeller der det finnes en rettmessig interesse i å behandle dem fortrolig og en berettiget forventning om at fortroligheten bevares. Ofte vil det nyskapende ligge i måten opplysninger er satt sammen på, slik at en sammenstilling av opplysninger som enkeltvis er allment tilgjengelig kan utgjøre en forretningshemmelighet.
Aquateknikk AS har anført at forretningshemmeligheten som Helland Silosystem AS skal ha gjort inngrep i er knowhow om prinsippene som ligger til grunn for Aquateknikk AS sin fôrautomat, dvs. summen av viten knyttet til erfaringer av hva virker og ikke, løsninger, testing og feiling, dimensjonering, herding, toleranser, styrkeberegninger mv. Det er i den forbindelse vist til LG-2003-8617 og LF-2020-92904. Saken for Gulating lagmannsrett gjaldt produksjon av flerfasemåler for måling av væske og gass i brønnstrømmen ved produksjon av olje og gass, mens saken for Frostating lagmannsrett gjaldt produksjon av retningsstyrt kjernebor til bruk i bl.a. gruveindustri. Det fremgår av den sakkyndiges utredning at «retningsstyrt kjerneboring krever meget kompliserte verktøy. Den teknologiske terskelen er meget høy. De to produktene som denne saken gjelder ligger helt i fronten på utviklingen, og så langt jeg har klart å bringe på det rene, enestående på verdensbasis.»
Innledningsvis bemerker retten at saksøker i svært liten grad har konkretisert hvilke erfaringer som Helland Silosystem AS skal ha oppnådd kunnskap om eller rådighet over. Det er ingen skriftlige spor av eksempelvis erfaringsutvekslinger, feilsøkinger, utbedringer eller opplysninger knyttet til dimensjonering, herding, toleranser, styrkeberegninger mv. for Aquateknikk AS sine fôrautomater. Retten ser likevel ikke grunn til å gå nærmere inn på dette, fordi retten mener at den anførte summen av viten uansett ikke kan utgjøre noen forretningshemmelighet i denne saken etter en konkret helhetsvurdering.
Ved vurderingen har retten tatt utgangspunkt i at fôringsautomatene i form og funksjon fremstår som relativt enkle produkter med begrenset kompleksitet og egenart. Heller ikke produksjonsprosessen fremstår som spesielt komplisert eller særegen. Situasjonen er derfor etter rettens syn ikke sammenlignbar med tilfellene som ble vurdert i de nevnte lagmannsrettsavgjørelsene hvor både instrumentene i seg selv og produksjonsprosessene fremstod som kompliserte, egenartede og innovative.
Retten har videre lagt vekt på at det finnes flere produsenter av liknende fôrautomater på markedet, for eksempel Exact mini feeder, Arvo Tec fish feeders, og fôringsautomatene til Weda og Daltec. Disse avviker i noen grad fra fôrautomatene som Aquateknikk AS og Helland Silosystem AS produserer, men variasjonen er likevel begrenset. Retten viser også til at det finnes kjent fôringsteknologi innenfor landbruk som har flere likhetstrekk med teknologien som brukes i fôringsautomatene som retten nå vurderer.
Retten ser ikke bort fra at Helland Silosystem AS har hentet noe inspirasjon til fôrautomatens utforming fra Aquateknikk AS sin fôrautomat, men mener likevel det fremstår som mest sannsynlig at Helland Silosystem AS i all hovedsak har benyttet seg av egen kompetanse, kunnskap og utstyr ved utviklingen av sin fôrautomat. Helland Silosystem AS var mest sannsynlig først ute med å teste utfôringsrør med rektangulære hull, og øvrige komponenter i fôringsautomaten til Helland Silosystem AS bygger mest sannsynlig på komponenter som allerede eksisterte i Helland Silosystem AS sitt varesortiment eller ble produsert med maskiner som Helland Silosystem AS allerede hadde i sin maskinpark. Et eksempel på sistnevnte er at den kjegleformede fôrbeholderen ble laget over samme lest som en silo selskapet har hatt i sitt sortiment i flere år.
Utover påstanden at Aquateknikk AS testet sine første fôrautomatene en kort periode tidlig i utviklingsfasen hos Helland Silosystem AS, er det ikke konkretisert andre situasjoner hvor Helland Silosystem AS etter rettens syn er satt i posisjon til å opparbeide seg tilstrekkelig kunnskap og erfaring som kan utgjøre en forretningshemmelighet i denne saken. Det er ikke bevismessig dekning for at Helland Silosystem AS hverken fikk kunnskap om eller rådighet over relevante opplysninger tilknyttet utvikling, produksjon e.l. av Aquateknikk AS sin fôrautomat i den korte testperioden. Det er heller ikke sannsynliggjort at Helland Silosystem AS på annen måte opparbeidet seg inngående kunnskap om utvikling og utforming av Aquateknikk AS sin fôrautomat gjennom partenes samarbeid. Det er ikke fremlagt noen form for dokumentasjon som underbygger slik informasjonsutveksling fra Aquateknikk AS til Helland Silosystem AS før, under eller etter samarbeidet mellom dem. Den eventuelle kunnskapen som Helland Silosystem AS har hatt om utvikling, produksjon e.l. av Aquateknikk AS sin fôringsautomat fremstår etter endt bevisførsel som enkeltstående og lett tilgjengelige opplysninger som Aquateknikk AS har tilgjengeliggjort selv bl.a. gjennom egen markedsføring.
At det skal ha medgått mye tid og ressurser for Aquateknikk AS til utvikling av fôrautomaten er uten betydning for rettens vurdering, men retten bemerker likevel at Aquateknikk AS ikke har fremlagt et eneste tidsnært bevis som er egnet til å kaste lys over hvor omfattende eller kostnadskrevende utviklingsarbeidet faktisk var frem til partenes samarbeid brøt sammen. Dokumentasjonen tilknyttet prosessene hos Innovasjon Norge og SkatteFUNN er ikke egnet til å belyse dette temaet i nevneverdig grad. Disse gjelder i hovedsak utvikling av software/styringssystem og annen videreutvikling som har skjedd i senere tid og som er irrelevant for sakens tvistetema.
Retten har funnet en viss veiledning for vurderingen i lagmannsrettsavgjørelsen LB-2013-20938 som gjaldt produksjon av en vareautomat, hvor lagmannsretten kom til at det ikke var en sum av viten som utgjorde en forretningshemmelighet. Det vises også til LA-2004-60570 som gjaldt fangstkontrollsystemer for fiskeflåte, hvor lagmannsretten kom til at det ikke var en sum av viten som utgjorde en forretningshemmelighet. Disse tilfellene har etter rettens syn flere likhetstrekk med vår sak med hensyn til kompleksiset og egenart enn de tidligere nevnte lagmannsrettsavgjørelsene om hhv. flerfasemåler og retningsstyrt kjerneboring.
Selv om det ikke er nødvendig for domsresultatet, bemerker retten også at Aquateknikk AS ikke har sannsynliggjort at det ble truffet rimelige tiltak for å holde den anførte forretningshemmeligheten hemmelig. Det er ikke inngått noen form for konfidensialitetsavtale eller liknende mellom partene, og det er ikke tilstrekkelig sannsynliggjort at krav om konfidensialitet fulgte av partenes situasjon. Etter rettens oppfatning var samarbeidet mellom partene i all hovedsak et godt, men vanlig profesjonelt samarbeid mellom to selvstendige selskaper uten noen felles forståelse om hemmelighold av kunnskap som deles mellom dem.
Retten har etter dette kommet til at Helland Silosystem AS ikke har fått kunnskap om eller rådighet over en forretningshemmelighet som de kan ha gjort rettstridig inngrep i. Det er dermed heller ikke grunnlag for vederlagskrav eller forbud mot fortsatt produksjon og salg av fôrautomatene som påstått i medhold av forretningshemmelighetsloven.
Retten må videre ta stilling til om Helland Silosystem AS sin produksjon og salg av fôrautomat 400 og 600 strider med markedsføringsloven §§ 25 og/eller 30. Disse bestemmelsene utgjør sammen kjernen i det markedsføringsrettslige etterlikningsvernet. Det er videre klart at generalklausulen i markedsføringsloven § 25 kan brukes i tillegg til, eller i stedet for, markedsføringsloven § 30 i produktetterlikningstilfellene.
Hovedregelen er at etterlikninger av andres produkter er tillatt. Markedsføringsloven §§ 25 og 30 representerer unntak fra hovedregelen. Etterlikningsforbudet i markedsføringsloven § 30 lyder slik:
«I næringsvirksomhet er det forbudt å anvende etterlignede kjennetegn, produkter, kataloger, reklamemidler eller andre frambringelser på slik måte og under slike omstendigheter at det må anses som en urimelig utnyttelse av en annens innsats eller resultater og fører med seg fare for forveksling»
Generalklausulen i markedsføringsloven § 25 lyder slik:
«I næringsvirksomhet må det ikke foretas handling som strider mot god forretningsskikk næringsdrivende imellom»
Retten vurderer først om Helland Silosystem AS har opptrådt i strid med markedsføringsloven § 30. Bestemmelsen oppstiller tre kumulative vilkår.
For det første må det foreligge en likhet mellom originalproduktet og den påståtte etterlikningen. For at det skal foreligge en etterligning, må originalproduktet ha vært forbilde for den påståtte etterligningen og etterligneren må ha hatt kjennskap til originalen, jf. bl.a. Lunde og Michaelsen, Markedsføringsloven med kommentarer (2019) s. 353.
For det andre må etterlikningen innebære en «urimelig utnyttelse av en annens innsats eller resultater». Ordlyden tilsier at ikke enhver utnyttelse er rettstridig, det må være en kvalifisert utnyttelse. Dette beror på en bred skjønnsmessig helhetsvurdering av hvordan etterlikningen har kommet i stand. Sentralt i vurderingen er blant annet originalproduktets særpreg og goodwill i markedet, omfanget av etterlignerens handlinger og grad av klanderverdighet i den forbindelse mv. Det legges også vekt på om det finnes variasjonsmuligheter og om disse er utnyttet.
For det tredje må det foreligge forvekslingsfare mellom originalproduktet og etterlikningen. Vurderingstema for dette vilkåret kan formuleres som hvorvidt etterlikningen er så lik originalproduktet at den aktuelle kundekrets i kjøpssituasjonen vil kunne ta feil av produktene og kjøpe etterlikningen i den tro at det er originalen, jf. Lunde og Michaelsen, Markedsføringsloven med kommentarer (2019) s. 366-367.
Retten kan ikke se at noen av de kumulative vilkårene er oppfylt i dette tilfellet.
Det er ikke tvilsomt at fôrautomatene har flere likhetstrekk, men det er for retten ikke sannsynliggjort at Aquateknikk AS sine fôrautomater har vært brukt som modell for de påståtte ulovlige etterlikningene. Det fremstår minst like sannsynlig at Helland Silosystem AS har utviklet fôrautomaten sin basert på egen kunnskap og kompetanse som de har opparbeidet seg gjennom år som produsent innen landbruk, havbruk og annen industri. Det fremstår for retten som mest sannsynlig at partene startet utviklingsarbeidet noenlunde parallelt, og at Helland Silosystem AS på et tidspunkt satte arbeidet på pause frem til generasjonsskiftet i bedriften var et faktum. At Aquateknikk AS kom på markedet først med fullverdig fôrautomat fremstår som mer eller mindre tilfeldig og endrer ikke rettens vurdering.
Retten kan heller ikke se at produksjon og salg av Helland Silosystem AS sin fôrautomat representerer en urimelig utnyttelse av Aquateknikk AS sin innsats. Det finnes flere liknende fôrautomater på markedet, slik at beskyttelsesverdigheten i forhold til originalitet og særpreg i dag ikke anses som spesielt høy. Retten mener videre at likheten mellom de forskjellige fôrautomatene i all hovedsak er funksjonelt betinget og dermed i praksis bortimot uunngåelige. Helland Silosystem AS har etter rettens syn benyttet seg av de variasjonsmuligheter som finnes. Retten anser det unødvendig å redegjøre i detalj for samtlige forskjeller, og nøyer seg med å peke på at designvalgene er forskjellige med hensyn til fôrbeholderens helningsgrad, kantutforming og lokk, innløpsrørenes utforming, materialvalg for de syrefaste utfôringsrørene og utformingen av hullene i utfôringsrørene.
Det er heller ikke sannsynliggjort at Helland Silosystem AS har hatt til hensikt å dra fordel av renomméet som Aquateknikk AS har opparbeidet seg i markedet. Den dokumenterte referanselisten fra Aquateknikk AS sin side sannsynliggjør uansett ikke i tilstrekkelig grad at Aquateknikk AS har bygget seg opp et velkjent navn og godt rykte for levering av fôrautomater til oppdrettsnæringen. Dette er en subjektiv og tilsynelatende selektiv liste skrevet av Aquateknikk AS selv, som mest sannsynlig ikke tar høyde for eventuelle misfornøyde kunder. Retten peker i den anledning på vitneforklaringen til Jone Sedberg om at Tytlandsvik Aqua AS har opplevd problemer med kontrollsystemet som Aquateknikk AS har levert til deres oppdrettsanlegg.
Retten kan heller ikke se at det er bevismessig dekning for andre påstander som tilsier at Helland Silosystem AS har urimelig utnyttet Aquateknikk AS sin innsats. Etter endt bevisførsel kan ikke retten se at det er dekning for saksøkers påstand om at Helland Silosystem AS har benyttet informasjon, kunnskap eller erfaringer som skal ha blitt opparbeidet gjennom partenes samarbeid som springbrett inn i fôrautomatmarkedet på illojalt vis. Det har ikke vært bevisførsel rundt hvor omfattende utviklingsarbeidet har vært for noen av selskapene, og retten kan derfor vanskelig mene noe om hvorvidt utviklingsprosessen har vært enklere eller ei for Helland Silosystem AS. En eventuell springbretteffekt – tilsiktet eller utilsiktet – er uansett ikke i seg selv nok til å konstatere urimelig utnyttelse. At Helland Silosystem AS har spilt med åpne kort overfor Aquateknikk AS med hensyn til utvikling av egne fôrautomater taler derimot med tyngde mot at Helland Silosystem AS på urimelig måte har utnyttet Aquateknikk AS sin innsats. Retten peker her på at Helland Silosystem AS sendte MMS til Kverme om testing av utfôringsrør med rektangulære hull før Aquateknikk AS selv begynte med dette, inviterte til møte med sikte på et mulig samarbeid om produksjon og salg av fôrautomater og sendte e-post med en grovskisse av fôrautomat som Helland Silosystem AS kunne produsere for salg til Aquateknikk AS.
Retten kan heller ikke se at det foreligger forvekslingsfare. Utgangspunktet for denne vurderingen er som nevnt hvilket inntrykk etterligningen skaper hos potensiell kundekrets, og vurderingstemaet er om den påståtte etterlikningen er så lik originalproduktet at den aktuelle kundekrets i kjøpssituasjonen vil kunne ta feil av produktene og dermed kjøpe etterlikningen i den tro at det er originalen.
Retten mener det fremstår som høyst usannsynlig at kundene i kjøpssituasjonen vil kunne ta feil av produktene og dermed kjøpe Helland Silosystem AS sine fôrautomater i den tro at det var Aquateknikk AS sine fôrautomater. Ved vurderingen har retten sett hen til at den aktuelle kundekretsen for begge fôrautomatene er profesjonelle aktører som gjerne innhenter detaljerte tilbud fra potensielle selgere, typisk i anbudsprosesser. Det antas at denne typen kundekretser er høyst bevisste på hvilket produkt som til slutt bestilles.
Videre har retten sett hen til at kundekretsen til Helland Silosystem AS og Aquateknikk AS ikke er fullstendig sammenfallende. Aquateknikk AS leverer i all hovedsak til sluttkunde (oppdrettsanlegg), mens Helland Silosystem AS er et produksjonsselskap/ underleverandør som i all hovedsak leverer fôrautomater til andre leverandører som kan forestå «pakkeløsning» med styringssystem mv. opp mot sluttkunde. Dette svekker klart risikoen for forveksling.
I tillegg bemerker retten at fôringsautomatene til både Aquateknikk AS og Helland Silosystem AS tilpasses den enkelte kundens individuelle behov og ønsker, noe som naturligvis fordrer en mer inngående dialog mellom kunde og selger enn det som er tilfellet ved f. eks detaljvarehandel i butikk. Retten mener at dette aspektet ytterligere minsker risikoen for at kunden tar feil og kjøper Helland Silosystem AS sin fôrautomat i den tro at det var Aquateknikk AS sin fôrautomat.
Videre mener retten at designforskjellene mellom fôrautomatene uansett er såpass store at det i seg selv taler mot forvekslingsfare. Det bemerkes i den forbindelse at Aquateknikk AS sine fôringsautomater er påført egen synlig logo. Sett i lys av designforskjellene og den tydelige merkingen til Aquateknikk AS, tilføyer retten at det fremstår som høyst usannsynlig at Helland Silosystem AS sin bruk av rødfargede beholdere resulterer i forveksling hos kundekretsen.
At Helland Silosystem AS skal ha brukt bilder av Aquateknikk AS sin fôrautomat i egen markedsføring endrer heller ikke rettens vurdering. Det er for retten dokumentert en beskrivelse av prosjektet «Eidesvik Havfiske» hvor Helland Silosystem benyttet et bilde som bl.a. viser fôrautomaten til Aquateknikk AS. Bildebruken må imidlertid vurderes i lys av den beskrivende teksten ved siden av bildet, hvor Helland Silosystem AS uttømmende lister opp hvilke deler av leveransen de har forestått selv. Her nevnes ikke fôrautomaten.
Etter dette er konklusjonen at Helland Silosystem AS ikke har opptrådt i strid med etterlikningsforbudet i markedsføringsloven § 30.
Retten mener videre det er klart at Helland Silosystem AS ikke har foretatt handling som strid mot god forretningsskikk næringsdrivende imellom, jf. markedsføringsloven § 25.
Saksøker har vist til at Helland Silosystem AS produserer og selger fôrautomater basert på kunnskap om Aquateknikk AS sine automater ervervet gjennom tett samarbeid er i strid med god forretningsskikk mellom næringsdrivende, men som retten allerede har nevnt er det ikke bevismessig dekning for at Helland Silosystem AS på illojalt vis har dratt nytte av det tidligere samarbeidet mellom partene eller at Helland Silosystem AS har hatt til hensikt å dra fordel av Aquateknikk AS sitt renommé i markedet. En eventuell springbretteffekt – tilsiktet eller utilsiktet – er ikke i seg selv nok til å utgjøre brudd på generalklausulen i markedsføringsloven § 25. Retten ser heller ikke bevismessig dekning for andre handlinger fra Helland Silosystem AS som innebærer overtredelse av generalklausulen i markedsføringsloven § 25.
Retten har etter dette kommet til at Helland Silosystem AS ikke har brutt markedsføringsloven §§ 25 eller 30. Det er dermed heller ikke grunnlag for forbud mot produksjon og salg av fôrautomatene eller vederlagskrav som påstått i medhold av markedsføringsloven og rettspraksis.
Helland Silosystem AS frifinnes etter dette fra saksøkers krav.
Helland Silosystem AS har vunnet saken og har dermed krav på erstatning for rimelige og nødvendige sakskostnader, jf. tvisteloven § 20-5, jf. § 20-2.
Retten har vurdert, men ser ikke grunnlag for å gjøre unntak fra sakskostnadsansvaret etter reglene i tvisteloven § 20-2 tredje ledd.
Advokat Brambani har fremlagt sakskostnadsoppgave som samlet beløper seg til 656.020,81 kroner eksklusive merverdiavgift. Kostnadene fordeler seg på totalt 157,9 arbeidstimer á 653 196,82 kroner med tillegg av 2 824 kroner i kostnader til reise, parkering og diett for partsrepresentant, vitner og prosessfullmektig. Arbeidstimene er fordelt slik: 26,10 arbeidstimer á 102 144,25 kroner frem til inngivelse av tilsvar, 102,3 arbeidstimer á 418 745,07 kroner frem til hovedforhandling, og 29,5 arbeidstimer á 132 307,50 kroner for gjennomføring av hovedforhandling og nødvendig etterarbeid. Salærsatsen per arbeidstime utgjør i gjennomsnitt rundt 4 137 kroner eksklusive merverdiavgift.
Saksøkers prosessfullmektig har protestert på sakskostnadsoppgaven og ment kravet er for høyt. Han har til sammenligning fremlagt sakskostnadskrav som samlet beløper seg til 278 850 kroner eksklusive merverdiavgift for 156 arbeidstimer.
Retten har etter en samlet vurdering kommet til at salærkravet er for høyt og må settes ned. Ved vurderingen har retten lagt vekt på at det er saksøker som skal drive saken og som derfor alminneligvis bruker mer tid under saksforberedelsen. Her har saksøkte brukt flest timer. Videre peker retten på at saken og dokumentomfanget ikke er spesielt omfattende for sivil sak å være, slik at medgåtte timer frem til hovedforhandling burde vært lavere. Hovedforhandlingen ble videre gjennomført over tre rettsdager, men det ble raskt klart at det var beregnet altfor mye tid og at saken kunne vært gjennomført på forsvarlig måte i løpet av to rettsdager. Det bemerkes også at saksøker under saksforberedelsen antydet at tvistesummen utgjorde maksimalt 500 000 kroner og retten mener saksøkte måtte ha dette for øye under saksforberedelsen frem mot hovedforhandling, selv om den under hovedforhandlingen viste seg at saksøker mente at tvistesummen egentlig utgjorde i underkant av 3 000 000 kroner. Ved vurderingen har retten også sett hen til at saksøker i liten grad har bidratt til å spisse tvistetemaene. For eksempel har saksøker flere ganger justert angivelsen av hva som påstås å utgjøre forretningshemmelighet, ikke endelig avklart om det ville påberopes krav om erstatning og/eller vederlag, og heller ikke endelig avklart hvordan disse kravene eventuelt ville beregnes fra saksøkers side. Saksøkte må av den grunn gis noe større rom til å forberede eget forsvar. Selv om dette hensyntas, forutsetter retten likevel at en prosessfullmektig med så høy timesats har særskilt kompetanse og effektivitet som gjenspeiles i medgått timebruk under saksforberedelsen i større grad enn det som er tilfellet her. Etter en samlet vurdering mener retten at sakskostnadsansvaret skal begrenses til totalt 400 000 kroner eksklusive merverdiavgift.
Dommen er ikke avsagt innen lovens frist. Grunnen er andre forefallende arbeidsoppgaver og juleferie.
DOMSSLUTNING
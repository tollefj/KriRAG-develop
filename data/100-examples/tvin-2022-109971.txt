Tiltalte er 62 år. Hun har vært frivillig [dyrevernsorganisasjon] i [sted1] fra 2014, og var i perioden omhandlet i tiltalebeslutningen leder i organisasjonen.
Ved uanmeldt besøk fra Mattilsynet den 3. desember 2021 ble det funnet til sammen 62 katter på adressen tiltalte bodde. Bakgrunnen for at kattene befant seg hos tiltalte var at hun hadde etablert karantenestasjon på adressen.
Tiltalen post II gjelder grov overtredelse av dyrevelferdsloven 23 første ledd, jf. § 37 første annet ledd.
Tiltalte har ikke erkjent straffeskyld. Hun forklarte at kattene hadde det tilfredsstillende og at det var et forsvarlig miljø både i kjellerleiligheten og uthuset.
Ifølge tiltalte ble det rengjort jevnlig begge stedene. Hun forklarte at hun normalt støvsuget og/eller vasket gulvet og rengjorde mat- og vannskålene hver dag. Det samme var ifølge tiltalte tilfellet for kattedoene. Når det gjaldt burene, var det ifølge tiltalte karantenebur, som ble rengjort og vasket når det var behov. Konfrontert med bildene tatt 3. desember 2021, erkjente hun at det på det tidspunktet ikke var sånn det skulle være, men forklarte at tilstanden skyldtes at hun var fysisk redusert uken før Mattilsynet og politiet kom. Hun viste i den sammenheng til at hun fredagen uken før Mattilsynet kom, dvs. 26. november 2021, hadde blitt bitt kraftig av en katt og hadde verkehånd. Den påfølgende mandagen hadde hun i tillegg falt og pådratt seg en kraftig forstuing av armen. Dette hadde ifølge tiltalte medført at renholdet mv. hadde vært begrenset den siste uken før Mattilsynet kom, og at hun sist gang var inne hos kattene onsdag 1. desember 2021. Hun forklarte at hun hadde til hensikt å starte omfattende rengjøring den fredagen da forholdet ble avdekket. Tiltalte forklarte videre at det høye antallet katter som befant seg på adressen da Mattilsynet og politiet kom, hadde sin bakgrunn i at [dyrevernsorganisasjon] kort tid i forveien hadde hentet katter fra to kolonier.
Retten har kommet til at tiltaltes forklaring trygt kan utelukkes. Retten har ved denne vurderingen for det første lagt vekt på at tiltaltes forklaring ikke er forenlig med øvrige bevis i saken. Som retten vil redegjøre nærmere for nedenfor, tilsier bildene som ble tatt 3. desember 2021 at renholdet var mangelfullt i en betydelig lengre periode enn det tiltalte selv har forklart. Videre viser retten til vitneobservasjonene som retten også kommer nærmere tilbake til under. Disse gir støtte for at det har vært et betydelig antall katter hos tiltalte i hvert fall tilbake til april 2021, og at de som har vært på besøk hos tiltalte har reagert på antallet, lukt og manglende rengjøring. Retten viser videre til forklaringen fra veterinær B og journalnotatene, slik det er redegjort for nedenfor. Sett i sammenheng viser det etter rettens vurdering at kattene har hatt manglende tilgang på fôr over en betydelig periode. Endelig har retten lagt vekt på svakheter ved forklaringen til tiltalte. Retten viser i den sammenheng til at tiltalte i bare begrenset grad kunne gi noen rimelig forklaring på hvorfor det var avdekket tilsynelatende sammenlignbare forhold ved hennes tidligere bopel, og at hun heller ikke hadde noen rimelig forklaring på hvorfor det lå flere døde katter blant de levende kattene i kjellerleiligheten. Herunder hadde hun ikke noen rimelig forklaring på hvorfor det både var funnet en hodeskalle og et renspist katteskjellett i lokalene. Vurdert på denne bakgrunn fester ikke retten lit til tiltaltes forklaring, og anser den som et forsøk på unndra seg straffeskyld.
Retten finner det bevist ut over enhver rimelig tvil at tiltalte i perioden april 2021 til 3. desember 2021 holdt minst 30 og inntil 53 katter i en kjellerleilighet på ca. 140 kvadratmeter. Hun unnlot å sørge for tilstrekkelig rengjøring av oppholdsrommene til kattene slik at kattebur, gulv og møbler til dels var dekket av avføring. Som en følge av dette hadde flere katter avføring i pelsen. Det ble holdt katter i bur i lengre tid, og luftkvaliteten var svært dårlig. Det høye antall katter og kattenes levemiljø, begrensede oppholdsareal, mangelfull sykdomsbehandling og tilgang på fôr og vann medførte stress og risiko for sykdom og skader på kattene. Retten finner det videre bevist med samme grad av sikkerhet at tiltalte i perioden fra midten av november 2021 til 3. desember 2021 holdt inntil 9 katter i bur i uthuset, og at hun i denne perioden unnlot å sørge for tilstrekkelig rengjøring av burene, slik at kattedoene var fulle av avføring. Som en følge av dette hadde flere av kattene avføring i pelsen og levde i et miljø med svært dårlig luftkvalitet. Kattene fikk i samme periode ikke tilstrekkelig med fôr og vann. Kattenes levemiljø, begrensede oppholdsareal og mangel på tilgang på fôr og vann medførte stress og risiko for sykdom og skader på kattene.
Ved bevisvurderingen omkring forholdene i kjellerleiligheten og uthuset har retten særlig lagt vekt på bildene som ble tatt av politiet og Mattilsynet den 3. desember 2021 og forklaringen fra veterinær og ansatt i Mattilsynet, B.
Bildene tatt av kjellerleiligheten og uthuset viser at begge stedene bar preg av svært mangelfullt renhold, med store mengder avføring på gulv, møbler og i katteburene. Bildene viser videre overfylte kattedoer, og tomme mat- og vannskåler både i burene og lokalene for øvrig. Bildene fra uthuset viser at det var litt vann i noe av skålene som befant seg i burene. Bildene viser også at det i kjellerleiligheten lå flere døde katter. Blant annet viser bildene at de det lå én død katt ved mat- og vannskålen rett innenfor inngangsdøren, én hodeskalle ved peisen i et av rommene kattene ble holdt og ett renspist katteskjellet.
B, som var den første på stedet den 3. desember 2023, forklarte at hun med en gang kjente at det luktet veldig sterkt av urin, avføring og kadaverlukt da hun kom inn i kjellerleiligheten. Hun beskrev kattene som desperate da de kom ned i kjelleren ved at de kom mot dem og skrapte på dem. Hun satte dette i sammenheng med mangelen på mat og vann. B forklarte at det første de gjorde var å gi kattene mat og vann. Hun beskrev da kattene som ekstremt sultne og tørste, og at de nærmest «kastet» seg over maten da de ga denne.
B forklarte videre at kattene på uvanlig vis drakk «grådig» i flere minutter da de gav dem vann, og at det var tydelig at de var ordentlig tørste. Hun forklarte at dette var tilfellet både for kattene som gikk fritt i kjellerleiligheten, og de som satt i bur i kjellerleiligheten. Hun fant det også påfallende hvor mange katter det var på lite areal og hvor mange katter som satt i bur. Ifølge B var det store mengder avføring både i lokalet og i burene. B vurderte det slik at det var tale om mye gammel avføring, og viste til at det var et tjukt lag med avføring under sofaen, og at avføringen der og ellers bar preg av å være tørr, innskrumpet og lagvis. Ifølge B var situasjonen den samme i uthuset, hvor det satt ni katter i bur, og det var gammel avføring og samme stank.
B forklarte at det til sammen var 26 katter i bur, og at noen av disse tilsynelatende hadde sittet i bur i flere måneder. Ifølge B var det ikke noe som tilsa at kattene var plassert i bur ut fra smittevernhensyn. Hun viste for det første til at burene var av en slik utforming at de ikke hindret kontakt mellom kattene i burene og kattene som gikk fritt. Videre forklarte hun til at det ikke var grunnlag for å si at det var noen forskjell på sykdomstilstandene til de kattene som satt i bur og de kattene som gikk fritt. Retten viser i den sammenheng også til at B forklarte at over halvparten av kattene hadde øyebetennelse og neseflod, over halvparten hadde symptomer på øremidd, flere katter hadde diare, og et stort antall katter var tilgriset i pelsen og hadde tovet pels. Mange av kattene var sky, og én katt hadde infisert operasjonssår.
B forklarte videre at de foretok en såkalt «holdvurdering» av kattene på en skala fra én til fem, hvor holdpoeng én er svært mager og holdpoeng fem er svært overvektig. Ifølge B var 15 katter i normalt hold. Resten var tynne, og 24 av dem var magre og avmagret. B forklarte at forskjellen på vekten hadde sammenheng med at den enkelte katts individuelle behov ikke var tatt hensyn til. I stedet hadde det blitt den sterkeste rett, hvor de sterke kattene hadde klart å sikre sitt behov for næring og vann.
Når det gjelder bevisvurderingen knyttet til hvor lenge forholdene som er funnet bevist i kjellerleiligheten har pågått, og hvor mange katter det har vært der i perioden fra april 2021 til desember 2021, har retten lagt vekt på bildene tatt av politiet og Mattilsynet, forklaringen fra B, fremlagte bekymringsmeldinger innsendt Mattilsynet og forklaringene fra C og D.
De fremlagte bildene viser at det flere steder var størknet, inntørket og lagvis avføring. Særlig viser bildene at det under sofaen og i flere av kattedoene var tykke lag med avføring. I tillegg gir bildene og dokumentasjonen av de døde kattene, herunder hodeskallene og det renspiste skjelettet, klare holdepunkter for at det manglende renholdet har vedvart over lengre tid. Videre viser bildene at det tilsynelatende ikke var, og heller ikke har vært, foretatt noen grep i kjelleren utover burene for å skille kattene. Selv om bildene alene ikke gir grunnlag for å si at forholdene har vært tilsvarende siden april 2021, viser de at det har vært mangelfullt renhold i en lengre periode og betydelig lenger enn det tiltalte selv har forklart. Bildene gir også støtte for at kattene har levd under de samme forhold for så vidt gjelder utstrakt bruk av bur og for øvrig ingen adskillelse all den tid de har vært i kjelleren.
Bs forklaring gir også etter rettens vurdering isolert sett støtte for å legge til grunn at renholdet har vært mangelfullt i lang tid forut for 3. desember 2021, og at det har vært langvarig bruk av bur. Bs forklaring gir videre støtte for at det over en betydelig periode har vært mangler både hva gjelder tilgang på fôr og nødvendig adskillelse av kattene både ut fra individuelle hensyn og smittevernhensyn.
Retten viser i denne sammenheng til at B forklarte at katter i utgangspunktet er renslige dyr, og vil foretrekke å bruke dokasser inntil de blir fulle. Når det er mengder med avføring blant annet under sofaen, var det ifølge B et tydelig tegn på at dokassene over lenger perioder hadde vært fulle, og at kattene hadde søkt å finne andre skjulte steder å gjøre fra seg.
Retten viser videre til Bs forklaring om at hun ikke så at det var spor av at det var gjort noen tiltak for å skille kattene fra hverandre, eller forsøkt å gi dem mulighet til å søke ly eller skjule seg. Videre viser retten til at B forklarte at flere dyr etter all sannsynlighet hadde sittet i bur siden de ble tatt inn i 2021. Retten viser videre til Bs forklaring omkring det høye smittepresset blant kattene. Slik retten vurderer det tilsier dette en utvikling over tid og ikke noe som har oppstått i løpet av par uker. Retten har i sin vurdering tatt høyde for at tiltalte kontinuerlig har tatt inn katter og at flere av disse kan ha vært syke allerede fra før ankomst. Retten vurderer det likevel slik at det høye smittepresset tilsier at dette har vedvart over lang tid, og at eksistensen av synlige sykdomstegn hos kattene uansett burde ha medført tiltak for å hindre ytterligere smitteutvikling.
Endelig viser retten til Bs sammenligning av journalnotater og veiinger foretatt etter forholdene ble avdekket 3. desember 2021. B forklarte at de hadde funnet mange dyr som hadde vært hos veterinær og blitt veid enten kort tid før eller kort tid etter at tiltalte overtok omsorgen, og at disse opplysningene var sammenholdt med veiinger foretatt etter at de samme kattene ble avlivet etter at de ble funnet 3. desember 2021. B oppsummerte funnene med at det var mange katter som hadde tapt vekt, og enkelte hadde tapt svært mye vekt mens tiltalte hadde vært ansvarlig for dyreholdet. B gjennomgikk i den sammenheng tilstanden for følgende åtte katter:
Bekymringsmeldingene innsendt til Mattilsynet gjennom dets varslingsløsning viser at det over en lang periode har vært reagert på dyreholdet til tiltalte.
I anonym bekymringsmelding av 31. juli 2020 ble det varslet om at tiltalte hadde over 30 katter i kjelleren uten at det var tilrettelagt for et slikt antall. Det ble videre varslet om at det luktet stramt av urin og avføring, og at det var syke og friske katter i bur uten sluse eller lignende.
I anonym bekymringsmelding av 13. september 2020 ble det opplyst at varsler var hos tiltalte for å hente en katt. Varsler har beskrevet situasjonen som kritisk, og oppga at det var over 50 katter i boligen. Varsler betegnet renholdet som «ekstremt dårlig», og at det «luktet ekstremt» ammoniakk. Varsler har skrevet at det sved i øynene, og at de måtte gå ut for å trekke frisk lukt.
I anonym bekymringsmelding av 15. juni 2021 har varsler anslått at det var minst 30 katter i kjelleren hos tiltalte. Det er oppgitt at noen av kattene satt i hundebur, men at flere løp løst sammen, hvorav noen var syke og noen var friske. Varsler har beskrevet en sterk lukt fra kattedoene, og at ammoniakklukten rev i nesa. Ifølge varsler var det søl av mat og vann overalt.
I anonym bekymringsmelding av 5. november 2021 har varsler anslått at det var rundt 25-35 katter i kjelleren hos tiltalte. Det er i varselet oppgitt at det var avføring overalt. Det er videre opplyst om at kattunger lå i avføring, og det er beskrevet overfylte kattedoer, størknet avføring som varsler anslo hadde ligget der over én måned. Varsler har oppgitt at lukten i kjelleren ikke var til å holde ut, og at vedkommende brakk seg umiddelbart.
C har vært med i [dyrevernsorganisasjon] i [sted3] i perioden 1995 til 2001. Hun har i tillegg jobbet i [virksomhet] fra 1998 til 2001, og var i denne perioden med på tilsyn nærmest ukentlig. Hun har også vært medlem av [dyrevernsorganisasjon] i [sted2] fra 2017.
C forklarte i retten at hun var hos tiltalte 12. mai 2020. Hun forklarte at bakgrunnen for besøket var at hun hadde tatt hånd om en kattunge som var funnet i [sted4]. Kattungen hadde behov for en mor, og hun tok etter hvert kontakt med tiltalte som hun visste at drev med omplassering av katter. Tiltalte opplyste om at hun hadde en kattemor, og C og hennes datter dro dagen etter til tiltalte. C forklarte at hun ikke var forberedt på det hun fikk se da de nærmet seg kjellerleiligheten. Hun forklarte at det satt et titalls katter i vinduene, og at det luktet sterkt av ammoniakk da døren inn til kjelleren ble åpnet. Hun beskrev videre fulle kattedoer, gris med mat og vann, og flere katter i bur. I tillegg til fulle kattedoer var det også avføring utenfor doene. Da de kom bort til kattemoren så hun at katten ikke var sosialisert. C forklarte at hun også så en tilsynelatende blind katt som satt i bur, og at hun fikk et svar hun betegnet som ullent da hun spurte tiltalte om hvorfor denne katten var i bur. Hun beskrev videre at hun så en liten grå katt med infeksjoner og puss i øynene. Denne løp fritt sammen med de andre kattene. I retten var C usikker på antall katter hun så i kjelleren, men etter å ha blitt foreholdt hva hun hadde forklart i avhør bekreftet hun at det var anslagsvis 30-40 katter.
C forklarte at både hun og datteren var sjokkerte over det de hadde sett, og at hun – basert på sin tidligere erfaringer – anså forholdene å være av en slik art dette var et slikt sted de utvilsomt ville ha grepet inn og avsluttet dersom det var tilsyn.
D jobbet på det aktuelle tidspunktet i et alarmselskap, og forklarte at hun var i kjellerleiligheten ved to anledninger forbindelse med at en alarm hadde blitt utløst. Hun forklarte at hun var i kjelleren første gang den 15. april 2021. Ifølge D reagerte hun på lukten allerede før døra ble åpnet, og kjente den veldig godt da de gikk inn. Det første som møtte henne var mange katter, og jo lenger inn de gikk, jo flere katter var det. Hun forklarte at det var avføring og urin på gulvet, og at det var flere katter i bur.
D forklarte at hun igjen var i kjellerleiligheten 5. november 2021 sammen med en praksiselev fra skolen. Hun forklarte at det var tilsvarende som da hun var der i april, og at det både så og luktet likt. Ifølge D var det like mange katter, like mye avføring, og ikke noe bedre enn første gangen hun var der. D forklarte at praksiseleven valgte å sende en anonym bekymringsmelding til Mattilsynet. Retten legger til grunn at dette er den samme bekymringsmeldingen som det er redegjort for over.
Retten finner grunn til å bemerke at det er flere forhold som tilsier at det retten har funnet bevist omkring katteholdet i kjellerleiligheten, har pågått siden 2020. Retten viser særlig til forklaringen fra C, som retten vurderer at har betydelig vekt både ut fra forklaringens innhold og hennes særlige erfaring på området. Retten viser også til at det er flere anonyme bekymringsmeldinger fra 2020. Under henvisning til at all rimelige tvil skal komme tiltalte til gode finner imidlertid retten å måtte legge til grunn en gjerningsperiode fra 15 april 2021 til 3. desember 2021. På dette tidspunktet var det to observasjoner av forholdene i kjelleren. Til forskjell observasjonene fra avsenderne av de anonyme bekymringsmeldingene, har disse observasjonene blitt bekreftet gjennom vitnemål i retten.
Når det gjelder bevisvurderingen knyttet til hvor lenge forholdene som er funnet bevist i uthuset har pågått, og hvor mange katter det har vært der i perioden fra midten av november 2021 til 3. desember 2021, har retten lagt vekt på bildene tatt av politiet og Mattilsynet, forklaringen fra B.
Bildene viser flere kattedoer med betydelig mengde avføring. Avføringen fremstår tørr og innskrumpet, og bærer preg av å ha vært der lenge. B forklarte at det var de samme forhold i uthuset. At det også der var gammel avføring og samme stank. Til forskjell fra det som er tilfellet for kjellerleiligheten, er det imidlertid ingen vitneobservasjoner eller bevis for øvrig som gir grunnlag for å si at forholdene har vart lengre enn det som kan utledes av bilder og observasjoner den 3. desember 2021.
Retten finner at forholdet som er funnet bevist rammes av dyrevelferdsloven § 23 første ledd. Av bestemmelsen fremgår følgende:
Dyreholder skal sikre at dyr holdes i miljø som gir god velferd ut fra artstypiske og individuelle behov, herunder gi mulighet for stimulerende aktiviteter, bevegelse, hvile og annen naturlig atferd. Dyrs levemiljø skal fremme god helse og bidra til trygghet og trivsel.
Bestemmelsen må ses i sammenheng med formålsbestemmelsen i dyrevelferdsloven § 1. Det følger av denne at formålet med loven er å fremme god dyrevelferd og respekt for dyr. Videre følger det av § 3 at dyr skal behandles godt og beskyttes mot fare for unødige påkjenninger og belastninger.
Dyrevelferdsloven § 23 oppstiller overordnede krav og retningslinjer for behandlingen av dyr som individer både innendørs og ute. I Ot.prp.nr.15 (2008–2009) side 108 er det blant annet uttalt at bestemmelsen pålegger dyreholder en plikt til å sikre at dyr holdes i miljø som gir god velferd ut fra artstypiske og individuelle behov, herunder gir mulighet for stimulerende aktiviteter, bevegelse, hvile og annen naturlig atferd. Det følger videre at bestemmelsen skal ivareta dyr som individer. Den gir generelle retningslinjer for utforming av egnet miljø til dyrets beste, og den stiller krav om at dyrs grunnleggende miljøbehov skal være oppfylt.
Etter dyrevelferdsloven § 23 påligger ansvaret for å overholde forpliktelsene etter bestemmelsen «dyreholder». I Ot.prp.nr.15 (2008–2009) side 93 fremgår det at dyreholder er den som eier dyr, eller annen person som har ansvaret for dyr, permanent eller midlertidig. Retten legger til grunn at kattene kun var midlertidig hos tiltalte som ledd i hennes rolle og arbeid i [dyrevernsorganisasjon]. Retten finner imidlertid at tiltalte alene hadde ansvaret for kattene som var midlertidig hos henne, og at hun dermed er å anse som «dyreholder» i dyrevelferdslovens forstand. Dette er heller ikke bestridt av tiltalte.
Retten vurderer det slik at tiltalte har brutt kravene til god dyrevelferd i hele perioden fra 15. april til 3. desember i 2021 ved at antall dyr i kjellerleiligheten har vært for høyt. Antall dyr (dyretettheten) har ikke vært tilpasset lokalets størrelse. Dette har gitt seg utslag i overfylte kattedoer, avføring og urin på gulvene og møblene, dårlig luftkvalitet og høyt smittetrykk blant kattene.
Retten finner videre at tiltalte har brutt kravene til god dyrevelferd ved utstrakt bruk av bur. Burenes utforming var slik at de var uegnet ut fra smittebegrensende hensyn. Det er heller ikke holdepunkter for at bruken av bur var begrunnet ut fra sykdom eller skader hos kattene som ga et legitimt grunnlag for bevegelsesbegrensninger. Retten vurderer på denne bakgrunn at tiltaltes bruk av bur var i strid med dyrevelferdsloven § 23 ved at det fratok kattene mulighetene for stimulerende aktiviteter, bevegelse og annen naturlig adferd, og generelt svekket trivselen for kattene.
Retten vurderer videre at tiltalte har brutt kravet til god dyrevelferd ved at luftkvaliteten og renholdet var dårlig. Det er ikke målt ammoniakknivå i kjellerleiligheten eller uthuset. Som redegjort for over har imidlertid alle vitnene som har vært i kjellerleiligheten reagert på luften i kjelleren, og flere av dem har beskrevet vanskeligheter med å puste. Videre er det beskrevet fulle kattedoer både i kjellerleiligheten og i uthuset. I kjellerleiligheten er det videre beskrevet avføring og urin på gulvene, møblene og i burene. Retten legger til grunn at dette har skapt fare for sykdom og sykdomsutvikling hos kattene som ikke er forenelig med god dyrevelferd.
Retten er endelig av den oppfatning at tiltalte har brutt bestemmelsens krav til god dyrevelferd ved at kattene ikke har fått tilstrekkelig med fôr. Retten vurderer det slik at dette særlig rammes av forholdet under tiltalens post I, men at det i tillegg representerer et brudd på kravet til god dyrevelferd. Dette ved at tiltalte – gjennom å ikke gi kattene tilstrekkelig med fôr – ikke har tatt hensyn til kattenes individuelle behov, og i stedet skapt et miljø hvor kun de sterkeste var sikret tilstrekkelig næring.
Retten finner det bevist ut over enhver rimelig tvil at tiltalte har handlet forsettlig. Antall katter, kattenes levemiljø, sykdomstilstand og tilgang på fôr og vann var synlig for henne, og hun har dermed vært kjent med de forholdene som representerer brudd på kravene til god dyrevelferd.
Retten tar endelig stilling til om overtredelsen må anses grov. Ved vurdering av om det foreligger en grov overtredelse, skal det etter dyrevelferdsloven § 37 andre ledd andre punktum legges vekt på overtredelsens omfang og virkninger, og graden av utvist skyld.
Retten finner at overtredelsen er å anse som grov. Retten har ved denne vurderingen lagt vekt på at det er tale om et betydelig antall katter, at bruddene på kravet til god dyrevelferd omfatter flere sider av kattenes levemiljø og at det har pågått i ca. 8 måneder. Videre har retten lagt vekt på at omfanget og arten av brudden klart har hatt negative virkninger for kattene ved at flere har hatt betydelig vekttap, og at de har blitt påført lidelser i form av stress og sykdom. Retten finner det utvilsomt at tiltalte kjente til forholdene som gjør overtredelsen grov ved at forholdene kattene levde under var synlig og kjent for tiltalte.
Tiltalte dømmes etter dette for grov overtredelse av dyrevelferdsloven § 23, jf. § 37 første og andre ledd.
Tiltalebeslutningen post I grov overtredelse av dyrevelferdsloven § 23, jf. § 37 første og andre ledd.
Tiltalte har benektet straffeskyld med grunnlag i den samme forklaringen som er redegjort for under post II. Retten viser særlig til at tiltalte forklarte at kattene normalt fikk mat og vann hver dag, og at både gulv, bur, vann- og matskåler ble rengjort daglig. Bakgrunnen for at det var skittent og lite mat og vann da Mattilsynet kom den 3. desember 2021, var ifølge tiltalte at hun både hadde blitt bitt og forstuet armen uken i forveien. Dette hadde redusert hennes evne til tilsyn og stell av kattene i denne perioden. Retten viser i tillegg til at tiltalte forklarte at hun benyttet veterinærer i utstrakt omfang. Hun viste blant annet til at hun i november 2021 var hos veterinær med 15 katter, og at hun hadde time i desember 2021 for ytterligere 20 katter.
Retten har kommet til at tiltaltes forklaring om at dyrene har fått godt tilsyn og stell trygt kan utelukkes. Retten viser til den begrunnelse som er gitt under post II, som er dekkende for rettens vurdering under herværende tiltalepost. Retten peker særlig på at tiltaltes forklaring om at dyrene har fått tilstrekkelig med fôr ikke er forenlig med forklaringen fra B og journalene som viser vekten til flere av kattene kort tid før eller kort tid etter at de kom til tiltalte. Videre viser retten særlig til svakhetene ved tiltaltes forklaring, slik det er redegjort for over.
Retten finner det bevist ut over enhver rimelig tvil at tiltalte i perioden fra 15. april 2021 til fredag 3. desember 2021 i [adresse] hadde et omfattende kattehold med minst 30 og inntil 62 katter som hadde utilstrekkelig tilgang til fôr og vann, slik at flere av kattene ble avmagret eller sykelig undervektige. Hun sørget ikke for adekvat behandling og/eller avlivning av syke katter. Flere katter gikk fritt sammen med døde katter og syke katter, slik at de ble utsatt for smitte. Totalt ble det funnet 17 døde katter og 47 katter ble avlivet av Mattilsynet. Til sammen ble 15 katter plassert i midlertidig forvaring, hvorav 8 katter senere ble avlivet.
Ved bevisvurderingen knyttet til antall katter som har vært hos tiltalte, og over hvilken periode kattene har vært der, har retten lagt vekt på bildene tatt av politiet og Mattilsynet, forklaringen fra B, fremlagte bekymringsmeldinger innsendt Mattilsynet og forklaringene fra C og D. Retten viser til redegjørelsen under post II med hensyn til hva retten har vektlagt.
Ved bevisvurderingen knyttet til at kattene ikke fikk tilgang på tilstrekkelig fôr og vann har retten lagt vekt på forklaringen fra B og journalnotatene, slik det er redegjort for under post II. Retten peker særlig på at B forklarte at det var 15 katter som var i normalt hold. Resten var tynne, og 24 av dem var magre og avmagret. Videre viser retten særlig til Bs forklaring og de fremlagte journalopplysningene. Sett i sammenheng viser de etter rettens vurdering at flere av kattene har gått betydelig ned i vekt mens de har vært hos tiltalte. Dette utelukker at kattenes tilstand var et resultat av at de var i dårlig forfatning før de kom til tiltalte, og viser at mangelen på tilgang på fôr har vært vedvarende.
Ved bevisvurderingen knyttet til mangelfull behandling og vern mot smitte, har retten lagt særlig vekt på forklaringene fra B, slik den er redegjort for over under post II. Retten peker særlig på Bs forklaring om at over halvparten av kattene hadde øyebetennelse og neseflod, over halvparten hadde symptomer på øremidd, flere katter hadde diare, et stort antall katter var tilgriset i pelsen, og én katt hadde infisert operasjonssår. Retten viser videre til at B forklarte at det ikke var tegn til at det tiltalte hadde gjort forsøk på å hindre smittespredning. B viste i den sammenheng til at det gikk syke og friske katter sammen, og at burene som ble benyttet verken var egnet til, eller virket tilsiktet, å hindre smitteutvikling blant kattene. Endelig har retten i bevisvurderingen lagt vekt på vedtak om midlertidig forvaring og avliving av katter datert 6. desember 2021, hvor det fremgår at 47 katter ble avlivet av dyrevelferdsmessige hensyn fordi de var syke og/eller ikke tamme nok til å behandles.
Ved bevisvurderingen knyttet til hvor lenge de påviste forhold har pågått, og antall dyr, har retten lagt vekt på de samme bevisene som for post II. Retten viser til vurderingen over for så vidt gjelder det nærmere innholdet av det retten har lagt vekt på.
Retten finner at de påviste forholdet rammes av dyrevelferdsloven § 24 første ledd. Tiltalte hadde alene ansvaret for kattene som var midlertidig hos henne, og hun er dermed å anse som «dyreholder» også i relasjon til dyrevelferdsloven § 24. Retten finner at tiltalte ved å ikke ha gitt kattene tilstrekkelig med fôr og vann har handlet i strid med bestemmelsens bokstav a og ikke sikret kattenes behov for næring og væske. Videre har tiltalte ved å ikke sørge for tilstrekkelig renhold, atskillelse av døde katter fra friske og syke katter, og adskillelse av syke katter og friske katter, ikke sørget for å beskytte katten mot sykdom, parasitter og andre farer. Sett hen til kattenes forfatning da forholdet ble avdekket, og den etterfølgende avlivningen av 47 katter, finner retten at tiltalte klart heller ikke har sørget for tilstrekkelig behandling og nødvendig avlivning.
Samlet sett finner retten det utvilsomt at tiltalte i egenskap av dyreholder ikke har sikret at kattene fikk godt tilsyn og stell.
Retten finner det bevist ut over enhver rimelig tvil at tiltalte har handlet forsettlig. Et flertall av kattene hadde synlige sykdomstegn. Videre var hun ansvarlig og dermed kjent med kattenes tilgang på fôr og vann, og flere av kattenes lave vekt må i tillegg har vært var synlig for henne. Hun har dermed vært kjent med de forholdene som representerte brudd på kravene til stell og tilsyn.
Retten finner videre at overtredelsen må anses grov. Det er tale om et betydelig antall katter hvor det er påvist omfattende og alvorlige brudd på kravene til tilsyn og stell. Retten har videre lagt vekt på at forholdet har pågått i over ca 8 måneder. Arten og omfanget av bruddene har klart hatt negative virkninger for kattene ved at flere har hatt betydelig vekttap, og at de har blitt påført lidelser i form av stress og sykdom. Retten finner det utvilsomt at tiltalte kjente til forholdene som gjør overtredelsen grov ved at behovet for tilsyn og stell var synlig og kjent for tiltalte.
Tiltalte dømmes etter dette for grov overtredelse av dyrevelferdsloven § 24, jf. § 37 første og andre ledd.
Det skal etter dette i medhold av straffeloven § 79 a utmåles en samlet straff for overtredelse av dyrevelferdsloven § 37 første ledd jf. § 23 første ledd og dyrevelferdsloven § 37 andre ledd jf. § 24.
Strafferammen i dyrevelferdsloven § 37 første ledd er bøter eller fengsel inntil 1 år eller begge deler. Av bestemmelsens annet ledd følger at ved grov overtredelse er strafferammen fengsel inntil 3 år.
Ved fastsettelsens av straffen tar retten utgangspunkt i HR-2016-295-A. Avgjørelsen innebar en vesentlig skjerpelse av straffenivået ved overtredelse av dyrevelferdsloven. I avsnitt 30 – 31 har Høyesterett uttalt følgende:
Ved fastsettelsen av straff er det først og fremst handlingens grovhet som er styrende. Det betyr at det må stå sentralt hvor mange dyr som rammes, hvor stor lidelse de er påført, og graden av skyld.
Det bør videre legges vekt på at en streng straff understreker at dyr skal behandles med respekt, jf. dyrevelferdsloven § 1.
Videre er det, som fremhevet i Rt-2009-1595 avsnitt 23, hvor et slakteri ble idømt foretaksstraff for uaktsomt brudd på loven, generelt vanskelig å oppdage brudd på dyrevelferdsloven. Allmennpreventive hensyn tilsier at det reageres med en viss styrke når man har avklart at det foreligger brudd.
Det er også et moment at husdyr helt og fullt er prisgitt menneskene som har ansvar for dem.
På bakgrunn av det hitsatte utdraget fra Høyesterett, legger retten til grunn at det i første rekke er handlingens grovhet – i form av antall dyr, dyrenes lidelser og graden av skyld – som er styrende, men at også øvrige hensyn slik som holdningsskapende og allmennpreventive hensyn skal tillegges vekt.
Fra så vel aktor som forsvarer har tiltaltes rolle som leder i [dyrevernsorganisasjon] vært trukket fram som ledd i argumentasjonen om hva som utgjør et korrekt straffenivå. Aktor har anført at tiltaltes omfattende dyrehold har hatt sin bakgrunn i et aktverdig, samfunnsnyttig og oppofrende engasjement. Aktor har fremhold at dette isolert sett er en formildende omstendighet, men at dette langt på vei utlignes av det tillitsbrudd hun har begått overfor de som har overlatt katter til hennes omsorg. Forsvarer har på sin side anført at tiltaltes engasjement, arbeidsinnsats og samfunnsnyttige innsatts må tillegges større vekt, og at det overskygger en eventuell skjerpende omstendighet knyttet til tillitsbrudd.
Retten legger til grunn at tiltaltes handlinger har sin bakgrunn i et aktverdig og samfunnsnyttig engasjement. Retten finner heller ikke grunnlag for å betvile at tiltalte gjennom sin rolle i [dyrevernsorganisasjon] har bidratt med mye positivt, og at tiltaltes handlinger ikke var utslag av ond vilje. Slik retten vurderer det endrer imidlertid ikke dette det forhold at den som påtar seg ansvar for dyr også påtar seg ansvaret for at disse dyrene har det godt. Den som er ansvarlig for dyreholdet har ansvaret for dyrene får et levemiljø med den nødvendige grad av tilsyn, stell og behandling som dyrene har krav på. Dersom disse kravene brytes, må det i tråd med Rt-2009-1595 være arten og omfanget av bruddene på dyrenes rettigheter som må være styrende for straffutmålingen. Motivet bak handlingen vil komme inn som ledd i vurderingen av graden av skyld, men retten kan ikke se at dette for øvrig skal tillegges særlig vekt. Selv om retten har forståelse for at tiltaltes handlinger kan ha vært et tillitsbrudd overfor dem som har overlatt dyr til hennes omsorg, kan retten i forlengelsen av det som er sagt heller ikke se at dette kan tillegges nevneverdig vekt ved straffutmålingen.
Med dette som bakteppe går retten går over til den konkrete straffutmålingen. Retten har for det første funnet veiledning i LA-2019-180215. Saken gjaldt grov overtredelse av dyrevelferdsloven §§ 23 og 24, samt brudd på aktivitetsforbud etter § 33. Domfelte hadde over en periode på fire år hatt et stort antall katter, på det meste opptil 60 stykker, i en liten hytte på 50 kvadratmeter. Som ledd i straffutmålingen ble det i skjerpende retning vist til det høye antall katter, det begrensede arealet, varigheten, sykdom og smitte hos kattene og den smerte og frykt som ble skapt gjennom kamp ved matfatet. Graden av skyld ble ansett å være kvalifisert under henvisning til hvor lenge det hadde pågått og de mulighetene for korreksjoner han tidligere hadde fått gjennom tilsyn. På den annen side ble det vektlagt at det ikke var holdepunkter for at tiltalte ønsket å påføre kattene lidelse, og at saken dermed skilte seg fra tilfeller hvor eieren aktivt mishandlet dyr, jf. HR-2016-2285-A avsnitt 31. Tiltaltes svekkede helse, som påvirket hans evne til å ivareta kattene, ble under henvisning til HR-2016-2285 avsnitt 25 tillagt beskjeden vekt. Lagmannsretten fant at forholdet i utgangspunktet kvalifiserte til fengsel i ett år.
LF-2021-154111 gjaldt grovt brudd på dyrevelferdsloven § 23 og brudd på aktivitetsforbud § § 33. Domfelte hadde i en lengre periode hatt 5 til 10 katter i sin bolig som var sterkt forurenset av avføring og søppel. Lagmannsretten la til grunn at saken atskilte seg fra tilfeller hvor dyreeier aktivt har mishandlet dyr. Videre ble det straffutmålingen lagt vekt på at leveforholdene hadde vært en betydelig fare for kattene på grunn av de uhygieniske forholdene, manglende vaksinering og parasittbehandling av kattene, og manglende kontroll på reproduksjon og antall katter. Det ble på den annen side vist til at det ikke var påvist skader på kattene og at domfelte hadde forklart at han hadde fôret kattene. Lagmannsretten la vekt på at domfelte hadde overtrådt et aktivitetsforbud ilagt av Mattilsynet og var tidligere domfelt for tilsvarende overtredelse. Riktig straff for overtredelsene var ifølge lagmannsretten fengsel mellom 60 og 90 dager.
I vår sak er det tale et dyrehold på mellom 30 og 62 dyr. Bruddene på dyrevelferdsloven har skjedd over en periode på ca. 8 måneder. Det er tale om omfattende og alvorlige brudd på dyrevelferdslovens bestemmelser, som blant har gått ut på at flere av kattene ikke har fått dekket helt elementære behov. Det har også vært omfattende bruk av bur, som har begrenset flere av kattenes behov for bevegelse uten at dette kan begrunnes i medisinske eller andre hensyn. Kattene har fått mangelfullt tilsyn og stell, og tiltalte har gjennom manglende atskillelse lagt til rette for et høyt smittetrykk med tilhørende lidelse for kattene. Selv om det på den ene side må legges til grunn at tiltalte ikke aktivt har mishandlet dyr, og endatil har hatt gode bakenforliggende intensjoner med sitt dyrehold, må det på den annen side legges skjerpende vekt på at hun hadde særlig erfaring med katter og kattehold, noe som bidrar til handlingens grovhet.
Retten finner etter en samlet vurdering ut fra antall dyr som har blitt rammet, hvor stor lidelse de er påført, hvor lenge det har pågått og graden av skyld, at forholdet kvalifiserer til fengsel i åtte måneder.
Retten kan ikke se at det foreligger formildende omstendigheter som gir grunnlag for noen reduksjon av straffen.
Tiltalte har sitte fire dager i varetekt, som kommer til fradrag i fengselsstraffen, jf. straffeprosessloven § 83.
Påtalemyndigheten har lagt ned påstand om at tiltalte idømmes saksomkostninger med 5 000 kroner. Hovedregelen etter straffeprosessloven 436, jf. 437 er at det ved domfellelse bør idømmes sakskostnader. Retten finner ikke at der grunnlag for å gjøre unntak fra hovedregelen og fastsetter sakskostnadene skjønnsmessig til 5 000 kroner.
Dommen er enstemmig.
DOMSSLUTNING
sammenholdt med straffeloven $ 79 bokstav a til fengsel i 8 – åtte – måneder.
Varetektsfradraget utgjør 4 – fire dager, jf. straffeloven § 83.
Tiltalte er 62 år. Hun har vært frivillig [dyrevernsorganisasjon] i [sted1] fra 2014, og var i perioden omhandlet i tiltalebeslutningen leder i organisasjonen.
Ved uanmeldt besøk fra Mattilsynet den 3. desember 2021 ble det funnet til sammen 62 katter på adressen tiltalte bodde. Bakgrunnen for at kattene befant seg hos tiltalte var at hun hadde etablert karantenestasjon på adressen.
Tiltalen post II gjelder grov overtredelse av dyrevelferdsloven 23 første ledd, jf. § 37 første annet ledd.
Tiltalte har ikke erkjent straffeskyld. Hun forklarte at kattene hadde det tilfredsstillende og at det var et forsvarlig miljø både i kjellerleiligheten og uthuset.
Ifølge tiltalte ble det rengjort jevnlig begge stedene. Hun forklarte at hun normalt støvsuget og/eller vasket gulvet og rengjorde mat- og vannskålene hver dag. Det samme var ifølge tiltalte tilfellet for kattedoene. Når det gjaldt burene, var det ifølge tiltalte karantenebur, som ble rengjort og vasket når det var behov. Konfrontert med bildene tatt 3. desember 2021, erkjente hun at det på det tidspunktet ikke var sånn det skulle være, men forklarte at tilstanden skyldtes at hun var fysisk redusert uken før Mattilsynet og politiet kom. Hun viste i den sammenheng til at hun fredagen uken før Mattilsynet kom, dvs. 26. november 2021, hadde blitt bitt kraftig av en katt og hadde verkehånd. Den påfølgende mandagen hadde hun i tillegg falt og pådratt seg en kraftig forstuing av armen. Dette hadde ifølge tiltalte medført at renholdet mv. hadde vært begrenset den siste uken før Mattilsynet kom, og at hun sist gang var inne hos kattene onsdag 1. desember 2021. Hun forklarte at hun hadde til hensikt å starte omfattende rengjøring den fredagen da forholdet ble avdekket. Tiltalte forklarte videre at det høye antallet katter som befant seg på adressen da Mattilsynet og politiet kom, hadde sin bakgrunn i at [dyrevernsorganisasjon] kort tid i forveien hadde hentet katter fra to kolonier.
Retten har kommet til at tiltaltes forklaring trygt kan utelukkes. Retten har ved denne vurderingen for det første lagt vekt på at tiltaltes forklaring ikke er forenlig med øvrige bevis i saken. Som retten vil redegjøre nærmere for nedenfor, tilsier bildene som ble tatt 3. desember 2021 at renholdet var mangelfullt i en betydelig lengre periode enn det tiltalte selv har forklart. Videre viser retten til vitneobservasjonene som retten også kommer nærmere tilbake til under. Disse gir støtte for at det har vært et betydelig antall katter hos tiltalte i hvert fall tilbake til april 2021, og at de som har vært på besøk hos tiltalte har reagert på antallet, lukt og manglende rengjøring. Retten viser videre til forklaringen fra veterinær B og journalnotatene, slik det er redegjort for nedenfor. Sett i sammenheng viser det etter rettens vurdering at kattene har hatt manglende tilgang på fôr over en betydelig periode. Endelig har retten lagt vekt på svakheter ved forklaringen til tiltalte. Retten viser i den sammenheng til at tiltalte i bare begrenset grad kunne gi noen rimelig forklaring på hvorfor det var avdekket tilsynelatende sammenlignbare forhold ved hennes tidligere bopel, og at hun heller ikke hadde noen rimelig forklaring på hvorfor det lå flere døde katter blant de levende kattene i kjellerleiligheten. Herunder hadde hun ikke noen rimelig forklaring på hvorfor det både var funnet en hodeskalle og et renspist katteskjellett i lokalene. Vurdert på denne bakgrunn fester ikke retten lit til tiltaltes forklaring, og anser den som et forsøk på unndra seg straffeskyld.
Retten finner det bevist ut over enhver rimelig tvil at tiltalte i perioden april 2021 til 3. desember 2021 holdt minst 30 og inntil 53 katter i en kjellerleilighet på ca. 140 kvadratmeter. Hun unnlot å sørge for tilstrekkelig rengjøring av oppholdsrommene til kattene slik at kattebur, gulv og møbler til dels var dekket av avføring. Som en følge av dette hadde flere katter avføring i pelsen. Det ble holdt katter i bur i lengre tid, og luftkvaliteten var svært dårlig. Det høye antall katter og kattenes levemiljø, begrensede oppholdsareal, mangelfull sykdomsbehandling og tilgang på fôr og vann medførte stress og risiko for sykdom og skader på kattene. Retten finner det videre bevist med samme grad av sikkerhet at tiltalte i perioden fra midten av november 2021 til 3. desember 2021 holdt inntil 9 katter i bur i uthuset, og at hun i denne perioden unnlot å sørge for tilstrekkelig rengjøring av burene, slik at kattedoene var fulle av avføring. Som en følge av dette hadde flere av kattene avføring i pelsen og levde i et miljø med svært dårlig luftkvalitet. Kattene fikk i samme periode ikke tilstrekkelig med fôr og vann. Kattenes levemiljø, begrensede oppholdsareal og mangel på tilgang på fôr og vann medførte stress og risiko for sykdom og skader på kattene.
Ved bevisvurderingen omkring forholdene i kjellerleiligheten og uthuset har retten særlig lagt vekt på bildene som ble tatt av politiet og Mattilsynet den 3. desember 2021 og forklaringen fra veterinær og ansatt i Mattilsynet, B.
Bildene tatt av kjellerleiligheten og uthuset viser at begge stedene bar preg av svært mangelfullt renhold, med store mengder avføring på gulv, møbler og i katteburene. Bildene viser videre overfylte kattedoer, og tomme mat- og vannskåler både i burene og lokalene for øvrig. Bildene fra uthuset viser at det var litt vann i noe av skålene som befant seg i burene. Bildene viser også at det i kjellerleiligheten lå flere døde katter. Blant annet viser bildene at de det lå én død katt ved mat- og vannskålen rett innenfor inngangsdøren, én hodeskalle ved peisen i et av rommene kattene ble holdt og ett renspist katteskjellet.
B, som var den første på stedet den 3. desember 2023, forklarte at hun med en gang kjente at det luktet veldig sterkt av urin, avføring og kadaverlukt da hun kom inn i kjellerleiligheten. Hun beskrev kattene som desperate da de kom ned i kjelleren ved at de kom mot dem og skrapte på dem. Hun satte dette i sammenheng med mangelen på mat og vann. B forklarte at det første de gjorde var å gi kattene mat og vann. Hun beskrev da kattene som ekstremt sultne og tørste, og at de nærmest «kastet» seg over maten da de ga denne.
B forklarte videre at kattene på uvanlig vis drakk «grådig» i flere minutter da de gav dem vann, og at det var tydelig at de var ordentlig tørste. Hun forklarte at dette var tilfellet både for kattene som gikk fritt i kjellerleiligheten, og de som satt i bur i kjellerleiligheten. Hun fant det også påfallende hvor mange katter det var på lite areal og hvor mange katter som satt i bur. Ifølge B var det store mengder avføring både i lokalet og i burene. B vurderte det slik at det var tale om mye gammel avføring, og viste til at det var et tjukt lag med avføring under sofaen, og at avføringen der og ellers bar preg av å være tørr, innskrumpet og lagvis. Ifølge B var situasjonen den samme i uthuset, hvor det satt ni katter i bur, og det var gammel avføring og samme stank.
B forklarte at det til sammen var 26 katter i bur, og at noen av disse tilsynelatende hadde sittet i bur i flere måneder. Ifølge B var det ikke noe som tilsa at kattene var plassert i bur ut fra smittevernhensyn. Hun viste for det første til at burene var av en slik utforming at de ikke hindret kontakt mellom kattene i burene og kattene som gikk fritt. Videre forklarte hun til at det ikke var grunnlag for å si at det var noen forskjell på sykdomstilstandene til de kattene som satt i bur og de kattene som gikk fritt. Retten viser i den sammenheng også til at B forklarte at over halvparten av kattene hadde øyebetennelse og neseflod, over halvparten hadde symptomer på øremidd, flere katter hadde diare, og et stort antall katter var tilgriset i pelsen og hadde tovet pels. Mange av kattene var sky, og én katt hadde infisert operasjonssår.
B forklarte videre at de foretok en såkalt «holdvurdering» av kattene på en skala fra én til fem, hvor holdpoeng én er svært mager og holdpoeng fem er svært overvektig. Ifølge B var 15 katter i normalt hold. Resten var tynne, og 24 av dem var magre og avmagret. B forklarte at forskjellen på vekten hadde sammenheng med at den enkelte katts individuelle behov ikke var tatt hensyn til. I stedet hadde det blitt den sterkeste rett, hvor de sterke kattene hadde klart å sikre sitt behov for næring og vann.
Når det gjelder bevisvurderingen knyttet til hvor lenge forholdene som er funnet bevist i kjellerleiligheten har pågått, og hvor mange katter det har vært der i perioden fra april 2021 til desember 2021, har retten lagt vekt på bildene tatt av politiet og Mattilsynet, forklaringen fra B, fremlagte bekymringsmeldinger innsendt Mattilsynet og forklaringene fra C og D.
De fremlagte bildene viser at det flere steder var størknet, inntørket og lagvis avføring. Særlig viser bildene at det under sofaen og i flere av kattedoene var tykke lag med avføring. I tillegg gir bildene og dokumentasjonen av de døde kattene, herunder hodeskallene og det renspiste skjelettet, klare holdepunkter for at det manglende renholdet har vedvart over lengre tid. Videre viser bildene at det tilsynelatende ikke var, og heller ikke har vært, foretatt noen grep i kjelleren utover burene for å skille kattene. Selv om bildene alene ikke gir grunnlag for å si at forholdene har vært tilsvarende siden april 2021, viser de at det har vært mangelfullt renhold i en lengre periode og betydelig lenger enn det tiltalte selv har forklart. Bildene gir også støtte for at kattene har levd under de samme forhold for så vidt gjelder utstrakt bruk av bur og for øvrig ingen adskillelse all den tid de har vært i kjelleren.
Bs forklaring gir også etter rettens vurdering isolert sett støtte for å legge til grunn at renholdet har vært mangelfullt i lang tid forut for 3. desember 2021, og at det har vært langvarig bruk av bur. Bs forklaring gir videre støtte for at det over en betydelig periode har vært mangler både hva gjelder tilgang på fôr og nødvendig adskillelse av kattene både ut fra individuelle hensyn og smittevernhensyn.
Retten viser i denne sammenheng til at B forklarte at katter i utgangspunktet er renslige dyr, og vil foretrekke å bruke dokasser inntil de blir fulle. Når det er mengder med avføring blant annet under sofaen, var det ifølge B et tydelig tegn på at dokassene over lenger perioder hadde vært fulle, og at kattene hadde søkt å finne andre skjulte steder å gjøre fra seg.
Retten viser videre til Bs forklaring om at hun ikke så at det var spor av at det var gjort noen tiltak for å skille kattene fra hverandre, eller forsøkt å gi dem mulighet til å søke ly eller skjule seg. Videre viser retten til at B forklarte at flere dyr etter all sannsynlighet hadde sittet i bur siden de ble tatt inn i 2021. Retten viser videre til Bs forklaring omkring det høye smittepresset blant kattene. Slik retten vurderer det tilsier dette en utvikling over tid og ikke noe som har oppstått i løpet av par uker. Retten har i sin vurdering tatt høyde for at tiltalte kontinuerlig har tatt inn katter og at flere av disse kan ha vært syke allerede fra før ankomst. Retten vurderer det likevel slik at det høye smittepresset tilsier at dette har vedvart over lang tid, og at eksistensen av synlige sykdomstegn hos kattene uansett burde ha medført tiltak for å hindre ytterligere smitteutvikling.
Endelig viser retten til Bs sammenligning av journalnotater og veiinger foretatt etter forholdene ble avdekket 3. desember 2021. B forklarte at de hadde funnet mange dyr som hadde vært hos veterinær og blitt veid enten kort tid før eller kort tid etter at tiltalte overtok omsorgen, og at disse opplysningene var sammenholdt med veiinger foretatt etter at de samme kattene ble avlivet etter at de ble funnet 3. desember 2021. B oppsummerte funnene med at det var mange katter som hadde tapt vekt, og enkelte hadde tapt svært mye vekt mens tiltalte hadde vært ansvarlig for dyreholdet. B gjennomgikk i den sammenheng tilstanden for følgende åtte katter:
Bekymringsmeldingene innsendt til Mattilsynet gjennom dets varslingsløsning viser at det over en lang periode har vært reagert på dyreholdet til tiltalte.
I anonym bekymringsmelding av 31. juli 2020 ble det varslet om at tiltalte hadde over 30 katter i kjelleren uten at det var tilrettelagt for et slikt antall. Det ble videre varslet om at det luktet stramt av urin og avføring, og at det var syke og friske katter i bur uten sluse eller lignende.
I anonym bekymringsmelding av 13. september 2020 ble det opplyst at varsler var hos tiltalte for å hente en katt. Varsler har beskrevet situasjonen som kritisk, og oppga at det var over 50 katter i boligen. Varsler betegnet renholdet som «ekstremt dårlig», og at det «luktet ekstremt» ammoniakk. Varsler har skrevet at det sved i øynene, og at de måtte gå ut for å trekke frisk lukt.
I anonym bekymringsmelding av 15. juni 2021 har varsler anslått at det var minst 30 katter i kjelleren hos tiltalte. Det er oppgitt at noen av kattene satt i hundebur, men at flere løp løst sammen, hvorav noen var syke og noen var friske. Varsler har beskrevet en sterk lukt fra kattedoene, og at ammoniakklukten rev i nesa. Ifølge varsler var det søl av mat og vann overalt.
I anonym bekymringsmelding av 5. november 2021 har varsler anslått at det var rundt 25-35 katter i kjelleren hos tiltalte. Det er i varselet oppgitt at det var avføring overalt. Det er videre opplyst om at kattunger lå i avføring, og det er beskrevet overfylte kattedoer, størknet avføring som varsler anslo hadde ligget der over én måned. Varsler har oppgitt at lukten i kjelleren ikke var til å holde ut, og at vedkommende brakk seg umiddelbart.
C har vært med i [dyrevernsorganisasjon] i [sted3] i perioden 1995 til 2001. Hun har i tillegg jobbet i [virksomhet] fra 1998 til 2001, og var i denne perioden med på tilsyn nærmest ukentlig. Hun har også vært medlem av [dyrevernsorganisasjon] i [sted2] fra 2017.
C forklarte i retten at hun var hos tiltalte 12. mai 2020. Hun forklarte at bakgrunnen for besøket var at hun hadde tatt hånd om en kattunge som var funnet i [sted4]. Kattungen hadde behov for en mor, og hun tok etter hvert kontakt med tiltalte som hun visste at drev med omplassering av katter. Tiltalte opplyste om at hun hadde en kattemor, og C og hennes datter dro dagen etter til tiltalte. C forklarte at hun ikke var forberedt på det hun fikk se da de nærmet seg kjellerleiligheten. Hun forklarte at det satt et titalls katter i vinduene, og at det luktet sterkt av ammoniakk da døren inn til kjelleren ble åpnet. Hun beskrev videre fulle kattedoer, gris med mat og vann, og flere katter i bur. I tillegg til fulle kattedoer var det også avføring utenfor doene. Da de kom bort til kattemoren så hun at katten ikke var sosialisert. C forklarte at hun også så en tilsynelatende blind katt som satt i bur, og at hun fikk et svar hun betegnet som ullent da hun spurte tiltalte om hvorfor denne katten var i bur. Hun beskrev videre at hun så en liten grå katt med infeksjoner og puss i øynene. Denne løp fritt sammen med de andre kattene. I retten var C usikker på antall katter hun så i kjelleren, men etter å ha blitt foreholdt hva hun hadde forklart i avhør bekreftet hun at det var anslagsvis 30-40 katter.
C forklarte at både hun og datteren var sjokkerte over det de hadde sett, og at hun – basert på sin tidligere erfaringer – anså forholdene å være av en slik art dette var et slikt sted de utvilsomt ville ha grepet inn og avsluttet dersom det var tilsyn.
D jobbet på det aktuelle tidspunktet i et alarmselskap, og forklarte at hun var i kjellerleiligheten ved to anledninger forbindelse med at en alarm hadde blitt utløst. Hun forklarte at hun var i kjelleren første gang den 15. april 2021. Ifølge D reagerte hun på lukten allerede før døra ble åpnet, og kjente den veldig godt da de gikk inn. Det første som møtte henne var mange katter, og jo lenger inn de gikk, jo flere katter var det. Hun forklarte at det var avføring og urin på gulvet, og at det var flere katter i bur.
D forklarte at hun igjen var i kjellerleiligheten 5. november 2021 sammen med en praksiselev fra skolen. Hun forklarte at det var tilsvarende som da hun var der i april, og at det både så og luktet likt. Ifølge D var det like mange katter, like mye avføring, og ikke noe bedre enn første gangen hun var der. D forklarte at praksiseleven valgte å sende en anonym bekymringsmelding til Mattilsynet. Retten legger til grunn at dette er den samme bekymringsmeldingen som det er redegjort for over.
Retten finner grunn til å bemerke at det er flere forhold som tilsier at det retten har funnet bevist omkring katteholdet i kjellerleiligheten, har pågått siden 2020. Retten viser særlig til forklaringen fra C, som retten vurderer at har betydelig vekt både ut fra forklaringens innhold og hennes særlige erfaring på området. Retten viser også til at det er flere anonyme bekymringsmeldinger fra 2020. Under henvisning til at all rimelige tvil skal komme tiltalte til gode finner imidlertid retten å måtte legge til grunn en gjerningsperiode fra 15 april 2021 til 3. desember 2021. På dette tidspunktet var det to observasjoner av forholdene i kjelleren. Til forskjell observasjonene fra avsenderne av de anonyme bekymringsmeldingene, har disse observasjonene blitt bekreftet gjennom vitnemål i retten.
Når det gjelder bevisvurderingen knyttet til hvor lenge forholdene som er funnet bevist i uthuset har pågått, og hvor mange katter det har vært der i perioden fra midten av november 2021 til 3. desember 2021, har retten lagt vekt på bildene tatt av politiet og Mattilsynet, forklaringen fra B.
Bildene viser flere kattedoer med betydelig mengde avføring. Avføringen fremstår tørr og innskrumpet, og bærer preg av å ha vært der lenge. B forklarte at det var de samme forhold i uthuset. At det også der var gammel avføring og samme stank. Til forskjell fra det som er tilfellet for kjellerleiligheten, er det imidlertid ingen vitneobservasjoner eller bevis for øvrig som gir grunnlag for å si at forholdene har vart lengre enn det som kan utledes av bilder og observasjoner den 3. desember 2021.
Retten finner at forholdet som er funnet bevist rammes av dyrevelferdsloven § 23 første ledd. Av bestemmelsen fremgår følgende:
Dyreholder skal sikre at dyr holdes i miljø som gir god velferd ut fra artstypiske og individuelle behov, herunder gi mulighet for stimulerende aktiviteter, bevegelse, hvile og annen naturlig atferd. Dyrs levemiljø skal fremme god helse og bidra til trygghet og trivsel.
Bestemmelsen må ses i sammenheng med formålsbestemmelsen i dyrevelferdsloven § 1. Det følger av denne at formålet med loven er å fremme god dyrevelferd og respekt for dyr. Videre følger det av § 3 at dyr skal behandles godt og beskyttes mot fare for unødige påkjenninger og belastninger.
Dyrevelferdsloven § 23 oppstiller overordnede krav og retningslinjer for behandlingen av dyr som individer både innendørs og ute. I Ot.prp.nr.15 (2008–2009) side 108 er det blant annet uttalt at bestemmelsen pålegger dyreholder en plikt til å sikre at dyr holdes i miljø som gir god velferd ut fra artstypiske og individuelle behov, herunder gir mulighet for stimulerende aktiviteter, bevegelse, hvile og annen naturlig atferd. Det følger videre at bestemmelsen skal ivareta dyr som individer. Den gir generelle retningslinjer for utforming av egnet miljø til dyrets beste, og den stiller krav om at dyrs grunnleggende miljøbehov skal være oppfylt.
Etter dyrevelferdsloven § 23 påligger ansvaret for å overholde forpliktelsene etter bestemmelsen «dyreholder». I Ot.prp.nr.15 (2008–2009) side 93 fremgår det at dyreholder er den som eier dyr, eller annen person som har ansvaret for dyr, permanent eller midlertidig. Retten legger til grunn at kattene kun var midlertidig hos tiltalte som ledd i hennes rolle og arbeid i [dyrevernsorganisasjon]. Retten finner imidlertid at tiltalte alene hadde ansvaret for kattene som var midlertidig hos henne, og at hun dermed er å anse som «dyreholder» i dyrevelferdslovens forstand. Dette er heller ikke bestridt av tiltalte.
Retten vurderer det slik at tiltalte har brutt kravene til god dyrevelferd i hele perioden fra 15. april til 3. desember i 2021 ved at antall dyr i kjellerleiligheten har vært for høyt. Antall dyr (dyretettheten) har ikke vært tilpasset lokalets størrelse. Dette har gitt seg utslag i overfylte kattedoer, avføring og urin på gulvene og møblene, dårlig luftkvalitet og høyt smittetrykk blant kattene.
Retten finner videre at tiltalte har brutt kravene til god dyrevelferd ved utstrakt bruk av bur. Burenes utforming var slik at de var uegnet ut fra smittebegrensende hensyn. Det er heller ikke holdepunkter for at bruken av bur var begrunnet ut fra sykdom eller skader hos kattene som ga et legitimt grunnlag for bevegelsesbegrensninger. Retten vurderer på denne bakgrunn at tiltaltes bruk av bur var i strid med dyrevelferdsloven § 23 ved at det fratok kattene mulighetene for stimulerende aktiviteter, bevegelse og annen naturlig adferd, og generelt svekket trivselen for kattene.
Retten vurderer videre at tiltalte har brutt kravet til god dyrevelferd ved at luftkvaliteten og renholdet var dårlig. Det er ikke målt ammoniakknivå i kjellerleiligheten eller uthuset. Som redegjort for over har imidlertid alle vitnene som har vært i kjellerleiligheten reagert på luften i kjelleren, og flere av dem har beskrevet vanskeligheter med å puste. Videre er det beskrevet fulle kattedoer både i kjellerleiligheten og i uthuset. I kjellerleiligheten er det videre beskrevet avføring og urin på gulvene, møblene og i burene. Retten legger til grunn at dette har skapt fare for sykdom og sykdomsutvikling hos kattene som ikke er forenelig med god dyrevelferd.
Retten er endelig av den oppfatning at tiltalte har brutt bestemmelsens krav til god dyrevelferd ved at kattene ikke har fått tilstrekkelig med fôr. Retten vurderer det slik at dette særlig rammes av forholdet under tiltalens post I, men at det i tillegg representerer et brudd på kravet til god dyrevelferd. Dette ved at tiltalte – gjennom å ikke gi kattene tilstrekkelig med fôr – ikke har tatt hensyn til kattenes individuelle behov, og i stedet skapt et miljø hvor kun de sterkeste var sikret tilstrekkelig næring.
Retten finner det bevist ut over enhver rimelig tvil at tiltalte har handlet forsettlig. Antall katter, kattenes levemiljø, sykdomstilstand og tilgang på fôr og vann var synlig for henne, og hun har dermed vært kjent med de forholdene som representerer brudd på kravene til god dyrevelferd.
Retten tar endelig stilling til om overtredelsen må anses grov. Ved vurdering av om det foreligger en grov overtredelse, skal det etter dyrevelferdsloven § 37 andre ledd andre punktum legges vekt på overtredelsens omfang og virkninger, og graden av utvist skyld.
Retten finner at overtredelsen er å anse som grov. Retten har ved denne vurderingen lagt vekt på at det er tale om et betydelig antall katter, at bruddene på kravet til god dyrevelferd omfatter flere sider av kattenes levemiljø og at det har pågått i ca. 8 måneder. Videre har retten lagt vekt på at omfanget og arten av brudden klart har hatt negative virkninger for kattene ved at flere har hatt betydelig vekttap, og at de har blitt påført lidelser i form av stress og sykdom. Retten finner det utvilsomt at tiltalte kjente til forholdene som gjør overtredelsen grov ved at forholdene kattene levde under var synlig og kjent for tiltalte.
Tiltalte dømmes etter dette for grov overtredelse av dyrevelferdsloven § 23, jf. § 37 første og andre ledd.
Tiltalebeslutningen post I grov overtredelse av dyrevelferdsloven § 23, jf. § 37 første og andre ledd.
Tiltalte har benektet straffeskyld med grunnlag i den samme forklaringen som er redegjort for under post II. Retten viser særlig til at tiltalte forklarte at kattene normalt fikk mat og vann hver dag, og at både gulv, bur, vann- og matskåler ble rengjort daglig. Bakgrunnen for at det var skittent og lite mat og vann da Mattilsynet kom den 3. desember 2021, var ifølge tiltalte at hun både hadde blitt bitt og forstuet armen uken i forveien. Dette hadde redusert hennes evne til tilsyn og stell av kattene i denne perioden. Retten viser i tillegg til at tiltalte forklarte at hun benyttet veterinærer i utstrakt omfang. Hun viste blant annet til at hun i november 2021 var hos veterinær med 15 katter, og at hun hadde time i desember 2021 for ytterligere 20 katter.
Retten har kommet til at tiltaltes forklaring om at dyrene har fått godt tilsyn og stell trygt kan utelukkes. Retten viser til den begrunnelse som er gitt under post II, som er dekkende for rettens vurdering under herværende tiltalepost. Retten peker særlig på at tiltaltes forklaring om at dyrene har fått tilstrekkelig med fôr ikke er forenlig med forklaringen fra B og journalene som viser vekten til flere av kattene kort tid før eller kort tid etter at de kom til tiltalte. Videre viser retten særlig til svakhetene ved tiltaltes forklaring, slik det er redegjort for over.
Retten finner det bevist ut over enhver rimelig tvil at tiltalte i perioden fra 15. april 2021 til fredag 3. desember 2021 i [adresse] hadde et omfattende kattehold med minst 30 og inntil 62 katter som hadde utilstrekkelig tilgang til fôr og vann, slik at flere av kattene ble avmagret eller sykelig undervektige. Hun sørget ikke for adekvat behandling og/eller avlivning av syke katter. Flere katter gikk fritt sammen med døde katter og syke katter, slik at de ble utsatt for smitte. Totalt ble det funnet 17 døde katter og 47 katter ble avlivet av Mattilsynet. Til sammen ble 15 katter plassert i midlertidig forvaring, hvorav 8 katter senere ble avlivet.
Ved bevisvurderingen knyttet til antall katter som har vært hos tiltalte, og over hvilken periode kattene har vært der, har retten lagt vekt på bildene tatt av politiet og Mattilsynet, forklaringen fra B, fremlagte bekymringsmeldinger innsendt Mattilsynet og forklaringene fra C og D. Retten viser til redegjørelsen under post II med hensyn til hva retten har vektlagt.
Ved bevisvurderingen knyttet til at kattene ikke fikk tilgang på tilstrekkelig fôr og vann har retten lagt vekt på forklaringen fra B og journalnotatene, slik det er redegjort for under post II. Retten peker særlig på at B forklarte at det var 15 katter som var i normalt hold. Resten var tynne, og 24 av dem var magre og avmagret. Videre viser retten særlig til Bs forklaring og de fremlagte journalopplysningene. Sett i sammenheng viser de etter rettens vurdering at flere av kattene har gått betydelig ned i vekt mens de har vært hos tiltalte. Dette utelukker at kattenes tilstand var et resultat av at de var i dårlig forfatning før de kom til tiltalte, og viser at mangelen på tilgang på fôr har vært vedvarende.
Ved bevisvurderingen knyttet til mangelfull behandling og vern mot smitte, har retten lagt særlig vekt på forklaringene fra B, slik den er redegjort for over under post II. Retten peker særlig på Bs forklaring om at over halvparten av kattene hadde øyebetennelse og neseflod, over halvparten hadde symptomer på øremidd, flere katter hadde diare, et stort antall katter var tilgriset i pelsen, og én katt hadde infisert operasjonssår. Retten viser videre til at B forklarte at det ikke var tegn til at det tiltalte hadde gjort forsøk på å hindre smittespredning. B viste i den sammenheng til at det gikk syke og friske katter sammen, og at burene som ble benyttet verken var egnet til, eller virket tilsiktet, å hindre smitteutvikling blant kattene. Endelig har retten i bevisvurderingen lagt vekt på vedtak om midlertidig forvaring og avliving av katter datert 6. desember 2021, hvor det fremgår at 47 katter ble avlivet av dyrevelferdsmessige hensyn fordi de var syke og/eller ikke tamme nok til å behandles.
Ved bevisvurderingen knyttet til hvor lenge de påviste forhold har pågått, og antall dyr, har retten lagt vekt på de samme bevisene som for post II. Retten viser til vurderingen over for så vidt gjelder det nærmere innholdet av det retten har lagt vekt på.
Retten finner at de påviste forholdet rammes av dyrevelferdsloven § 24 første ledd. Tiltalte hadde alene ansvaret for kattene som var midlertidig hos henne, og hun er dermed å anse som «dyreholder» også i relasjon til dyrevelferdsloven § 24. Retten finner at tiltalte ved å ikke ha gitt kattene tilstrekkelig med fôr og vann har handlet i strid med bestemmelsens bokstav a og ikke sikret kattenes behov for næring og væske. Videre har tiltalte ved å ikke sørge for tilstrekkelig renhold, atskillelse av døde katter fra friske og syke katter, og adskillelse av syke katter og friske katter, ikke sørget for å beskytte katten mot sykdom, parasitter og andre farer. Sett hen til kattenes forfatning da forholdet ble avdekket, og den etterfølgende avlivningen av 47 katter, finner retten at tiltalte klart heller ikke har sørget for tilstrekkelig behandling og nødvendig avlivning.
Samlet sett finner retten det utvilsomt at tiltalte i egenskap av dyreholder ikke har sikret at kattene fikk godt tilsyn og stell.
Retten finner det bevist ut over enhver rimelig tvil at tiltalte har handlet forsettlig. Et flertall av kattene hadde synlige sykdomstegn. Videre var hun ansvarlig og dermed kjent med kattenes tilgang på fôr og vann, og flere av kattenes lave vekt må i tillegg har vært var synlig for henne. Hun har dermed vært kjent med de forholdene som representerte brudd på kravene til stell og tilsyn.
Retten finner videre at overtredelsen må anses grov. Det er tale om et betydelig antall katter hvor det er påvist omfattende og alvorlige brudd på kravene til tilsyn og stell. Retten har videre lagt vekt på at forholdet har pågått i over ca 8 måneder. Arten og omfanget av bruddene har klart hatt negative virkninger for kattene ved at flere har hatt betydelig vekttap, og at de har blitt påført lidelser i form av stress og sykdom. Retten finner det utvilsomt at tiltalte kjente til forholdene som gjør overtredelsen grov ved at behovet for tilsyn og stell var synlig og kjent for tiltalte.
Tiltalte dømmes etter dette for grov overtredelse av dyrevelferdsloven § 24, jf. § 37 første og andre ledd.
Det skal etter dette i medhold av straffeloven § 79 a utmåles en samlet straff for overtredelse av dyrevelferdsloven § 37 første ledd jf. § 23 første ledd og dyrevelferdsloven § 37 andre ledd jf. § 24.
Strafferammen i dyrevelferdsloven § 37 første ledd er bøter eller fengsel inntil 1 år eller begge deler. Av bestemmelsens annet ledd følger at ved grov overtredelse er strafferammen fengsel inntil 3 år.
Ved fastsettelsens av straffen tar retten utgangspunkt i HR-2016-295-A. Avgjørelsen innebar en vesentlig skjerpelse av straffenivået ved overtredelse av dyrevelferdsloven. I avsnitt 30 – 31 har Høyesterett uttalt følgende:
Ved fastsettelsen av straff er det først og fremst handlingens grovhet som er styrende. Det betyr at det må stå sentralt hvor mange dyr som rammes, hvor stor lidelse de er påført, og graden av skyld.
Det bør videre legges vekt på at en streng straff understreker at dyr skal behandles med respekt, jf. dyrevelferdsloven § 1.
Videre er det, som fremhevet i Rt-2009-1595 avsnitt 23, hvor et slakteri ble idømt foretaksstraff for uaktsomt brudd på loven, generelt vanskelig å oppdage brudd på dyrevelferdsloven. Allmennpreventive hensyn tilsier at det reageres med en viss styrke når man har avklart at det foreligger brudd.
Det er også et moment at husdyr helt og fullt er prisgitt menneskene som har ansvar for dem.
På bakgrunn av det hitsatte utdraget fra Høyesterett, legger retten til grunn at det i første rekke er handlingens grovhet – i form av antall dyr, dyrenes lidelser og graden av skyld – som er styrende, men at også øvrige hensyn slik som holdningsskapende og allmennpreventive hensyn skal tillegges vekt.
Fra så vel aktor som forsvarer har tiltaltes rolle som leder i [dyrevernsorganisasjon] vært trukket fram som ledd i argumentasjonen om hva som utgjør et korrekt straffenivå. Aktor har anført at tiltaltes omfattende dyrehold har hatt sin bakgrunn i et aktverdig, samfunnsnyttig og oppofrende engasjement. Aktor har fremhold at dette isolert sett er en formildende omstendighet, men at dette langt på vei utlignes av det tillitsbrudd hun har begått overfor de som har overlatt katter til hennes omsorg. Forsvarer har på sin side anført at tiltaltes engasjement, arbeidsinnsats og samfunnsnyttige innsatts må tillegges større vekt, og at det overskygger en eventuell skjerpende omstendighet knyttet til tillitsbrudd.
Retten legger til grunn at tiltaltes handlinger har sin bakgrunn i et aktverdig og samfunnsnyttig engasjement. Retten finner heller ikke grunnlag for å betvile at tiltalte gjennom sin rolle i [dyrevernsorganisasjon] har bidratt med mye positivt, og at tiltaltes handlinger ikke var utslag av ond vilje. Slik retten vurderer det endrer imidlertid ikke dette det forhold at den som påtar seg ansvar for dyr også påtar seg ansvaret for at disse dyrene har det godt. Den som er ansvarlig for dyreholdet har ansvaret for dyrene får et levemiljø med den nødvendige grad av tilsyn, stell og behandling som dyrene har krav på. Dersom disse kravene brytes, må det i tråd med Rt-2009-1595 være arten og omfanget av bruddene på dyrenes rettigheter som må være styrende for straffutmålingen. Motivet bak handlingen vil komme inn som ledd i vurderingen av graden av skyld, men retten kan ikke se at dette for øvrig skal tillegges særlig vekt. Selv om retten har forståelse for at tiltaltes handlinger kan ha vært et tillitsbrudd overfor dem som har overlatt dyr til hennes omsorg, kan retten i forlengelsen av det som er sagt heller ikke se at dette kan tillegges nevneverdig vekt ved straffutmålingen.
Med dette som bakteppe går retten går over til den konkrete straffutmålingen. Retten har for det første funnet veiledning i LA-2019-180215. Saken gjaldt grov overtredelse av dyrevelferdsloven §§ 23 og 24, samt brudd på aktivitetsforbud etter § 33. Domfelte hadde over en periode på fire år hatt et stort antall katter, på det meste opptil 60 stykker, i en liten hytte på 50 kvadratmeter. Som ledd i straffutmålingen ble det i skjerpende retning vist til det høye antall katter, det begrensede arealet, varigheten, sykdom og smitte hos kattene og den smerte og frykt som ble skapt gjennom kamp ved matfatet. Graden av skyld ble ansett å være kvalifisert under henvisning til hvor lenge det hadde pågått og de mulighetene for korreksjoner han tidligere hadde fått gjennom tilsyn. På den annen side ble det vektlagt at det ikke var holdepunkter for at tiltalte ønsket å påføre kattene lidelse, og at saken dermed skilte seg fra tilfeller hvor eieren aktivt mishandlet dyr, jf. HR-2016-2285-A avsnitt 31. Tiltaltes svekkede helse, som påvirket hans evne til å ivareta kattene, ble under henvisning til HR-2016-2285 avsnitt 25 tillagt beskjeden vekt. Lagmannsretten fant at forholdet i utgangspunktet kvalifiserte til fengsel i ett år.
LF-2021-154111 gjaldt grovt brudd på dyrevelferdsloven § 23 og brudd på aktivitetsforbud § § 33. Domfelte hadde i en lengre periode hatt 5 til 10 katter i sin bolig som var sterkt forurenset av avføring og søppel. Lagmannsretten la til grunn at saken atskilte seg fra tilfeller hvor dyreeier aktivt har mishandlet dyr. Videre ble det straffutmålingen lagt vekt på at leveforholdene hadde vært en betydelig fare for kattene på grunn av de uhygieniske forholdene, manglende vaksinering og parasittbehandling av kattene, og manglende kontroll på reproduksjon og antall katter. Det ble på den annen side vist til at det ikke var påvist skader på kattene og at domfelte hadde forklart at han hadde fôret kattene. Lagmannsretten la vekt på at domfelte hadde overtrådt et aktivitetsforbud ilagt av Mattilsynet og var tidligere domfelt for tilsvarende overtredelse. Riktig straff for overtredelsene var ifølge lagmannsretten fengsel mellom 60 og 90 dager.
I vår sak er det tale et dyrehold på mellom 30 og 62 dyr. Bruddene på dyrevelferdsloven har skjedd over en periode på ca. 8 måneder. Det er tale om omfattende og alvorlige brudd på dyrevelferdslovens bestemmelser, som blant har gått ut på at flere av kattene ikke har fått dekket helt elementære behov. Det har også vært omfattende bruk av bur, som har begrenset flere av kattenes behov for bevegelse uten at dette kan begrunnes i medisinske eller andre hensyn. Kattene har fått mangelfullt tilsyn og stell, og tiltalte har gjennom manglende atskillelse lagt til rette for et høyt smittetrykk med tilhørende lidelse for kattene. Selv om det på den ene side må legges til grunn at tiltalte ikke aktivt har mishandlet dyr, og endatil har hatt gode bakenforliggende intensjoner med sitt dyrehold, må det på den annen side legges skjerpende vekt på at hun hadde særlig erfaring med katter og kattehold, noe som bidrar til handlingens grovhet.
Retten finner etter en samlet vurdering ut fra antall dyr som har blitt rammet, hvor stor lidelse de er påført, hvor lenge det har pågått og graden av skyld, at forholdet kvalifiserer til fengsel i åtte måneder.
Retten kan ikke se at det foreligger formildende omstendigheter som gir grunnlag for noen reduksjon av straffen.
Tiltalte har sitte fire dager i varetekt, som kommer til fradrag i fengselsstraffen, jf. straffeprosessloven § 83.
Påtalemyndigheten har lagt ned påstand om at tiltalte idømmes saksomkostninger med 5 000 kroner. Hovedregelen etter straffeprosessloven 436, jf. 437 er at det ved domfellelse bør idømmes sakskostnader. Retten finner ikke at der grunnlag for å gjøre unntak fra hovedregelen og fastsetter sakskostnadene skjønnsmessig til 5 000 kroner.
Dommen er enstemmig.
DOMSSLUTNING
sammenholdt med straffeloven $ 79 bokstav a til fengsel i 8 – åtte – måneder.
Varetektsfradraget utgjør 4 – fire dager, jf. straffeloven § 83.
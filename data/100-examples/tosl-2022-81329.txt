Ordmerket XEON ble registrert 18. mai 2000 og fornyet 28. april 2020. Innehaver er Intel Corp (US). Varemerket er registrert som ordmerke for varer i klasse 9 som omfatter databehandlingsutstyr og datamaskiner, operativsystemprogrammer og diverse dataprogrammer, apparater og instrumenter for overføring/gjengivelse av data/lyd/bilde og telekommunikasjonsapparater.
MAN Energy Solutions SE (MAN) oppnådde 23. november 2018 internasjonal varemerkeregistrering for det kombinerte merket CEON. Det fikk nr. (IR) 1454268 med prioritet 24. mai 2018 fra DE-varemerkeregistrering nr. 30 2018 105 713. Merket omfatter varemerkefortegnelse i klasse 7, 9, 38 og 42. Det ser slik ut:
MAN har utpekt en rekke land under IR 1454268, herunder Norge. Registrering i Norge ble imidlertid bare tillatt for klasse 7 og klasse 42. For klasse 9 og 38 ble registrering nektet under henvisning til at det ville krenke varemerkeretten til XEON, jf. Patentstyrets avgjørelse 7. januar 2022 [PSA-2019-3288]​1 som ble opprettholdt av KFIR i vedtak 5. april 2022 [KFIR-2022-17]​1. Begge instanser begrunnet avslaget med forvekslingsfare.
MAN brakte saken inn for Oslo tingrett ved stevning 3. juni 2022 med krav om at KFIRs vedtak 5. april 2022 oppheves. I rettidig tilsvar 2. juli 2022 nedla staten ved KFIR påstand om frifinnelse.
Hovedforhandling ble holdt i Oslo tingrett 15. november 2022. Den ble lagt opp etter hovedinnleggsmodellen, jf. tvisteloven § 9-15 tiende ledd. Saken gjaldt utelukkende et juridisk spørsmål og det var bare varslet skriftlige bevis. Saksøker var representert ved sin prosessfullmektig Nilssen. Saksøkte var representert ved to partsrepresentanter fra KFIR. Det ble for øvrig foretatt slik dokumentasjon som fremgår av rettsboken.
KFIRs vedtak 5. april 2022 [KFIR-2022-17]​1 må oppheves. Vilkårene for varemerkekonflikt mellom saksøkers varemerke CEON og det motholdte merket XEON er ikke oppfylt etter varemerkeloven § 16 bokstav a, jf. § 4 første ledd bokstav b.
De er kjennetegnsmessig ulike både visuelt, fonetisk og konseptuelt. CEONs kunder har høy grad av merkebevissthet og vil legge særlig merke til åpningsbokstaven og tegnet som ser ut som bokstaven E uten loddrett strek. CEONs varer omsettes hovedsakelig etter visuell vurdering. Det gjelder dessuten snevrere beskyttelse for korte merker.
Varemerket CEON er akseptert i mange andre land uten at det har kommet innsigelser om kjennetegnslikhet med XEON der det er sameksistens. Det følger av norsk rettspraksis at registreringspraksis internasjonalt skal vektlegges.
Det er vareslagslikhet mellom varene i klasse 9, men ikke for tjenester i klasse 38, i hvert fall ikke mer enn lav grad av vareslagslikhet. At det er en mulighet for likhet, er ikke nok til å nekte registrering i klasse 38.
Saksøkerens påstand
KFIRs vedtak 5. april 2022 [KFIR-2022-17]​1 er gyldig. Det bygger på korrekte faktiske og rettslige vurderinger, og er ikke beheftet med andre innvirkende feil.
Ordmerket XEON har ingen kjent betydning for de aktuelle varene og tjenestene, og vil bli oppfattet som et rent fantasiord. Det har dermed en høy grad av særpreg og andre næringsdrivende må velge varemerker som holder en klar avstand til merket XEON.
Det er forvekslingsfare både visuelt og fonetisk for en gjennomsnittsforbruker som handler varer i klasse 9 og tjenester i 38. Det er tilstrekkelig at en ikke ubetydelig del av omsetningskretsen i en ordinær kjøpssituasjon kan forveksle varemerkene. Selv om XEON bare er varemerkeregistrert for varer i klasse 9, må det samme gjelde for tjenester i klasse 38 siden disse tjenestene er komplementære til varene i klasse 9.
Varemerkeloven skal tolkes i samsvar med EU-retten, Enkeltstående, ubegrunnede registreringer kan likevel ikke vektlegges. At CEON er godkjent i andre jurisdiksjoner hvor også XEON er registrert, er derfor ikke særlig relevant.
Saksøktes påstand
Staten ved KFIR har vunnet saken og skal etter hovedregelen i tvisteloven § 20-2 første ledd tilkjennes full erstatning for sakskostnadene så langt disse har vært rimelige og nødvendige, jf. tvisteloven § 20-5 første ledd.
Etter rettens syn foreligger det ikke tungtveiende grunner for å frita motparten fra erstatningsansvaret, jf. tvisteloven § 20-2 tredje ledd. Saken har ikke fremstått som særlig tvilsom, jf. tvisteloven § 20-2 tredje ledd bokstav a. Det har ikke vært fremsatt noe forlikstilbud, jf. tvisteloven § 20-2 tredje ledd bokstav b. Retten oppfatter ikke styrkeforholdet mellom partene som så skjevt at det alene kan begrunne en fravikelse av lovens hovedregel om at den tapende parten idømmes sakskostnader, jf. tvisteloven § 20-2 tredje ledd bokstav c.
Saksøktes prosessfullmektig har krevd sakskostnader med 64 000 kroner. Det har ikke vært innvendinger til beløpet.
Retten mener sakskostnadskravet er rimelig og nødvendig, jf. tvisteloven § 20-5 første ledd første punktum. Prosessfullmektig Runde har hatt en fornuftig timesats på 1600 kroner. Antall timer fremstår som nødvendig når det tas i betraktning at kjennetegnsrett er et noe komplisert rettsområde. Dette gjelder selv om KFIR bisto ham.
DOMSSLUTNING
Det rettslige utgangspunktet er at enhver kan oppnå «enerett til å bruke et varemerke som kjennetegn for varer eller tjenester i næringsvirksomhet», jf. varemerkeloven § 1 første ledd. Det er imidlertid en grunnleggende forutsetning at varemerket har tilstrekkelig særpreg slik at det kan skilles fra andre merker og kjennetegn, jf. varemerkeloven § 2.
Varemerkeretten gir rettighetshaver eksklusiv rett til å bruke merket i markedsføringen, og kunden trygghet for hvem som står bak produktet – opprinnelsesgarantifunksjonen. Varemerkerett kan oppnås ved registrering eller når merket er innarbeidet, jf. varemerkeloven § 3.
Spørsmålet i saken her er om KFIRs vedtak 5. april 2022 [KFIR-2022-17]​1 om å nekte registrering av CEON som varemerke, er gyldig, jf. varemerkeloven § 16 bokstav a. Det springende punktet er om det er forvekslingsfare med varemerket XEON slik at CEON krenker dette, jf. varemerkeloven § 4 første ledd bokstav b som lyder:
Varemerkeretten innebærer at ingen uten samtykke fra innehaveren av varemerkeretten (merkehaveren) i næringsvirksomhet kan bruke:
[...]
Retten kan prøve vedtaket fullt ut basert på faktum på vedtakstidspunktet. Det skal foretas en legalitetskontroll der det normalt ikke skal utvises tilbakeholdenhet ved overprøving, jf. HR-2016-2239-A avsnitt 30. Det er på det rene at det ikke foreligger noe samtykke fra Intel Corp (US) som er innehaver av varemerket XEON.
Spørsmålet om det foreligger forvekslingsfare beror på en konkret helhetsvurdering, jf. Rt-2008-1268 avsnitt 40:
Når det så gjelder selve forvekslingsspørsmålet, inneholder dette flere elementer. Som utgangspunkt skal det her skje en skjønnsmessig helhetsvurdering med grunnlag i de konkrete forhold. De sentrale momentene vil være graden av likhet i vareslag og i kjennetegn. Det må imidlertid understrekes at det vil være et innbyrdes avhengighetsforhold mellom momentene. Dette er uttrykt på følgende måte av EFdomstolen i sak C-342/97 Lloyd, premiss 19:
«Denne helhedsvurdering indebærer en vis indbyrdes afhængighed mellem de faktorer, der kommer i betragtning, og især ligheden mellem varemærkerne og ligheden mellem de varer eller tjenesteydelser, der er omfattet af varemærkerne. En svag grad af lighed mellem de af varemærkerne omfattede varer eller tjenesteydelser kan således opvejes af en høj grad af lighed mellem varemærkerne og omvendt.»
I denne saken er det stor grad av varelikhet. XEON er registrert for varer i klasse 9 som er samme klasse som CEON har søkt om registrering i. Partene er enige om vareidentitet for disse varene. Klasse 9 omfatter et bredt spekter av elektronisk utstyr fra vitenskapelige og optiske apparater og instrumenter, til regnemaskiner, databehandlingsutstyr, datamaskiner og programvare. Produktene er mest aktuelle for profesjonelle kjøpere, men også i noen utstrekning for forbrukere.
XEON er ikke registrert for tjenester i klasse 38. Dette gjelder dataoverføringstjenester som forutsetter bruk av produkter i klasse 9. Både Patentstyret og KFIR kom til at likeartetheten mellom produktene i klasse 9 og tjenestene i klasse 38 førte til at anførselen om kjennetegnslikhet måtte vurderes likt for disse klassene. KFIR begrunnet dette slik i vedtaket 5. april 2022 avsnitt 15:
Videre anser Klagenemnda, i likhet med Patentstyret, at «databehandlingsutstyr» i klasse 9 i det eldre merket, og «data transmission service» i klasse 38 i klagers merke, kan ha samme formål – nemlig overføring av data – og være komplementære. Det foreligger nemlig et naturlig avhengighetsforhold mellom varer som omfattes av «databehandlingsutstyr» i klasse 9 – for eksempel en PC – og «data transmission» i klasse 38, som er den tekniske tjenesten som de facto muliggjør elektronisk telekommunikasjon mellom blant annet PC-er og elektroniske enheter. Disse varene og tjenestene vil også kunne ha samme distribusjonskanaler og rette seg mot samme omsetningskrets. I lys av dette, finner Klagenemnda at det foreligger en normal grad av likeartethet mellom ovennevnte varer og tjenester i klasse 9 og 38.
Dette er retten enig i. Det er ikke mulig å dra nytte av for eksempel et bredbåndsabonnement uten en datamaskin eller et lignende apparat. Kjennetegnslikheten må derfor vurderes både for klassene 9 og 38.
Det neste spørsmålet er hvem som kjøper disse varene og om det er risiko for at de forveksler varemerkene XEON og CEON. Utgangspunktet er en gjennomsnittsforbruker, med mindre det i praksis bare er profesjonelle som handler de aktuelle varene og tjenestene.
KFIR la til grunn at CEONs varer i klasse 9 rettet seg mot en profesjonell omsetningskrets, mens tjenestene i klasse 38 rettet seg mot både forbrukere og profesjonelle. XEONs varetilbud i klasse 9 rettet seg imidlertid mot både forbrukere og profesjonelle. Derved la KFIR til grunn at forvekslingsfare måtte vurderes for en gjennomsnittsforbruker både for varer i klasse 9 og tjenester i klasse 38, jf. følgende uttalelse i vedtaket 5. april 2022 avsnitt 20 og 21:
Etter Klagenemndas oppfatning retter de generelle vareangivelsene som det eldre merket er registrert for i klasse 9 seg mot både private sluttbrukere og profesjonelle. Varene i klasse 9 omfattet av klagers merke retter seg derimot mot en spesialisert omsetningskrets. Klagenemnda er derfor enig med klager i at risiko for forveksling her skal vurderes overfor den profesjonelle delen av omsetningskretsen. Dette fremkommer også av henvisningen til EUIPOs Guidelines, som vist til av klager. For de aktuelle varene i klasse 9 mener Klagenemnda derfor at omsetningskretsens oppmerksomhetsnivå varierer fra normalt til høyere enn normalt.
Hva gjelder angivelsen «data transmission service» i klasse 38, i klagers merke, så tilbys tjenester relatert til elektronisk telekommunikasjon overfor omsetningskretsen i vid forstand. Ettersom databehandlingsutstyr i klasse 9 i det eldre merket, også retter seg mot både private sluttbrukere og profesjonelle, må oppmerksomhetsnivået for de likeartede varene og tjenestene i klasse 9 og 38 anses å være normalt.
Retten er enig i dette og viser til at beskyttelsen som oppnås ved varemerkeregistrering gjelder hele klassen, ikke bare enkelte av varene eller tjenestene som omfattes.
Hvem som regnes som en gjennomsnittsforbruker er beskrevet slik av EF-domstolen i sak C-342/97 Lloyd, premiss 26:
«For så vidt angår denne helhedsvurdering anses gennemsnitsforbrugeren af den pågældende kategori af varer for at være almindeligt oplyst, rimeligt opmærksom og velunderrettet (jf. i denne retning dom af 16.7.1998, sag C-210/96, Gut Springenheide og Tusky, Sml. I, s. 4657, præmis 31). Der må imidlertid tages hensyn til, at gennemsnitsforbrugeren kun sjældent har mulighed for at foretage en direkte sammenligning mellem de forskellige mærker, men må stole på det ufuldstændige billede, han i erindringen har af dem. Der må også tages hensyn til, at gennemsnitsforbrugerens opmærksomhedsniveau kan variere, alt efter hvilken kategori af varer eller tjenesteydelser der er tale om.»
Kravet er at «en ikke ubetydelig del av omsetningskretsen» vil kunne ta feil, jf. Rt-2008-1268 avsnitt 41. En alminnelig språklig forståelse tilsier at det er tilstrekkelig at risikoen for forvekslingsfare for en gjennomsnittsforbruker i en innkjøpssituasjon ikke er helt fjern, men til stede og en reell mulighet.
MAN har anført at kjøperne av de aktuelle varene vil ha høy merkebevissthet. Retten er imidlertid enig med KFIR i at selv om en del kjøpere er profesjonelle, er det nødvendig å legge en gjennomsnittsforbrukers oppmerksomhetsnivå til grunn, jf. følgende uttalelse i vedtaket 5. april 2022 avsnitt 32:
Endelig kan ikke Klagenemnda i helhetsvurderingen legge avgjørende vekt på klagers henvisning til at den relevante omsetningskretsen har et forhøyet oppmerksomhetsnivå, herunder at omsetningskretsen vil foreta grundige undersøkelser før kjøp og enda lettere legge merke til merkenes forskjeller. Selv om omsetningskretsens oppmerksomhetsnivå er høyere enn normalt i tilknytning til varene i klasse 9, og dette er et moment i helhetsvurderingen av om forvekslingsfare foreligger mellom merkene, følger det av EUrettens avgjørelse T-824/16, Kiosked v EUIPO, avsnitt 72, at «it cannot be accepted that there are cases in which, owing to the level of attention displayed by the relevant public, any likelihood of confusion and therefore any possibility of applying that provision can, a priori, be ruled out». Dette ble også lagt til grunn i den enda nyere EU-rettsavgjørelsen T-56/20, Vroom v Pop & Vroom, avsnitt 51.
MANs henvisning til EU-rettsavgjørelsen T-394/10, VOLVO-SOLVO, er ikke i motstrid med dette. Den gjaldt et produkt som bare ble solgt til profesjonelle kjøpere, jf. avsnitt 19.
Det springende punktet er etter dette om bruk av varemerket CEON, representerer en risiko for forvekslingsfare med produkter fra XEON for en gjennomsnittsforbruker.
Avstandskravet er høyere fordi det dreier seg om samme type varer, jf. Rt-2008-1268 avsnitt 50:
Jeg ser så på likheten mellom varemerkene. Som jeg tidligere har påpekt, er det en sammenheng mellom momentene i helhetsvurderingen, slik at det ved vareslagsidentitet kreves en klarere ulikhet i kjennetegnene for at forvekslingsfare skal unngås enn der det er forskjell i vareslagene.
Grad av særpreg har betydning for om et varemerke er sterkt eller svakt, og dermed hvor stor avstand andre varemerker må holde. XEON er et rent fantasiord, og kan ikke intuitivt kobles til varer i klasse 9. Retten er derfor enig med KFIR i at varemerket har middels styrke, jf. vedtaket 5. april 2022 avsnitt 23:
Den eldre registreringen består av ordet XEON. Dette ordet har ingen kjent betydning i tilknytning til de aktuelle varene i klasse 9, og vil oppfattes som et rent fantasiord. Klagenemnda legger derfor til grunn at det eldre merket har en normal grad av særpreg.
Retten mener imidlertid at varemerket CEON likevel ikke er tilstrekkelig særpreget til å unngå forvekslingsfare med XEON. Ved denne vurderingen skal både visuell, fonetisk og konseptuell likhet tas i betraktning. KFIR har således tatt et riktig utgangspunkt for denne vurderingen, jf. vedtaket 5. april 2022 avsnitt 24.
Første bokstav X og C er visuelt ulike. Dette har større betydning når det er første bokstav i kortere ord. På den annen side er begge forbokstavene sjeldne i det norske språket. Forvekslingsfaren øker dessuten ved at XEON og CEON er to fantasiord. Ingen av ordene sier noe om at de betegner varer i klasse 9. Som konsept er derfor begge merkene egnet til å forvirre en gjennomsnittsforbruker.
Forvekslingsfaren øker også som følge av at både XEON og CEON uttales «seon». Slik fonetisk likhet har betydning siden varene ikke utelukkende omsettes ved skriftlig tilbud som avisannonser og på Internett. At MAN mener XEON uttales med markert «eks»-lyd legger ikke retten så stor vekt på. Det må tas utgangspunkt i uttalereglene i det norske språket som går ut på at bokstaven x etterfulgt av en vokal, uttales «s», eksempelvis xylofon og Xerxes.
I skrivemåte skiller riktignok CEON seg ut ved røde bokstaver og et tegn som ligner bokstaven E uten loddrett strek. Dette gjør CEON til et kombinert merke. Etter rettens syn er imidlertid denne forskjellen av nokså liten betydning for å skille merkene fra hverandre. For det første vil fargeforskjellen forsvinne i svart-hvitt-fremstilling av CEON, og når XEON skrives med røde bokstaver. For det andre kan det være lett å blande figuren uten loddrett strek med den nokså like bokstaven E. For det tredje vil fortsatt CEON uttales likt med XEON.
Retten slutter seg derfor til KFIRs vurdering når de skriver følgende i vedtaket 5. april 2022 avsnitt 30:
[...] Etter Klagenemndas syn veier merkenes visuelle likheter gjennom bokstavene EON, og fonetiske identitet for en ikke ubetydelig del av omsetningskretsen, samt det forhold at merkene i stor grad gjelder for identiske varer, opp for merkenes visuelle ulikheter gjennom de forskjellige bokstavene, X og C, i merkenes innledninger, en forskjell som kommer lettere til syne i relativt korte merker, som her.
KFIR oppsummerte etter dette begrunnelsen for å avslå klagen slik i avsnitt 33:
Etter en helhetsvurdering finner Klagenemnda derfor at merkene er egnet til å forveksles, jf. varemerkeloven § 16 bokstav a, jf. § 4 første ledd. I denne vurderingen har Klagenemnda lagt avgjørende vekt på at det foreligger vareidentitet, og vare- og tjenesteslagslikhet, sammenholdt med at merkelikheten samlet sett anses å være høy. Tatt i betraktning at det eldre merket er ansett som særpreget med krav på et visst vern, er Klagenemnda av den oppfatning at graden av vare- og merkelikhet er tilstrekkelig til at det vil foreligge en risiko for forveksling når merkene anvendes på de aktuelle varene og tjenestene i klasse 9 og 38.
Retten er enig i denne vurderingen.
MAN har anført at vedtaket er ugyldig fordi KFIR ikke i tilstrekkelig grad har tatt hensyn til at CEON har oppnådd varemerkeregistrering i mange land der også XEON er registrert. Det ble opplyst at Norge var det eneste landet hvor søknaden var avslått. MAN har vist til at varemerkemyndighetene i USA, Singapore, Japan, Canada, Hong Kong og Kina har gitt tillatelse etter forutgående undersøkelser av forvekslingsfare på eget initiativ.
Dette argumentet ble ikke anført overfor KFIR ved overprøvingen av vedtaket fra Patentstyret. Senere fremlagt bevis som kaster lys over forholdene på vedtakstidspunktet, her 5. april 2022 kan imidlertid tas i betraktning ved vurderingen av gyldigheten av et forvaltningsvedtak, jf. Rt-2015-1388 avsnitt 69 og 70. Registreringene i nevnte land bortsett fra Canada, var gjennomført 5. april 2022. I det følgende ser derfor retten bort fra registreringen i Canada.
Retten er enig i utgangspunktet om at varemerkeretten som omfattes av EØS-avtalen, skal tolkes i samsvar med internasjonale kilder, jf. HR-2016-2239-A avsnitt 31:
Varemerkeretten er omfattet av EØS-avtalen. Betydningen av dette er utfyllende beskrevet i Høyesteretts dom 22. september 2016 (HR-2016-1993-A) avsnitt 42 til 46. Jeg fremhever her særlig at varemerkeloven § 14 er utformet i samsvar med EUs tidligere og någjeldende varemerkedirektiv, og at loven dermed skal forstås i samsvar med EU-domstolens praksis knyttet til disse direktivene. Det innebærer at avgjørelser fra denne domstolen blir den sentrale rettskilden ved tolkning av varemerkeloven. Også domstolens avgjørelser i tilknytning til varemerkeforordningen må tillegges vekt. Forordningen er ikke en del av EØSavtalen, men har materielle bestemmelser tilsvarende varemerkedirektivet. Videre vil praksis fra EUPIO, tidligere OHIM, være en relevant rettskilde.
Det innebærer at både EU-regelverk og avgjørelser fra EU-domstolen er relevante for tolkningen av varemerkeloven. Retten kan imidlertid ikke se at det er like klare holdepunkter for at enkeltstående registreringer skal vektlegges.
Det er også ukjent for retten hvilke vurderinger som ligger bak avgjørelsene til varemerkemyndighetene i USA, Singapore, Japan, Hong Kong og Kina. Derfor er ikke rettskildebruken i Borgarting lagmannsretts dom 14. desember 2016 [LB-2015-201256] om forvekslingsfare for navnene AUMAN og MAN, overførbar. Retten forstår lagmannsrettens vektlegging av australske varemerkemyndigheters betraktninger slik at de har hatt tilgang til den australske avgjørelsen og således begrunnelsen for vurderingen. Praksis hos andre lands myndigheter synes under enhver omstendighet å ha vært et støtteargument.
MAN har også vist til et par andre dommer fra Borgarting lagmannsrett hvor internasjonal registreringspraksis har blitt vektlagt, jf. dom 1. juni 2015 [LB-2014-95107] og dom 8. november 2018 [LB-2017-105565]. Begge sakene gjaldt figurlikhet. Denne saken gjelder derimot ord og da må det tas utgangspunkt i norsk språk skriftlig og muntlig ved vurderingen av forvekslingsfare. Det kan også være forklaringen på hvorfor varemerkemyndighetene i USA, Singapore, Japan, Hong Kong og Kina har gitt tillatelse. Flere av disse landene har et skriftspråk som består av tegn. Det føyes til at internasjonal registreringspraksis heller ikke i disse dommene verken har vært ansett som utslagsgivende eller vurdert som et tungtveiende argument for lagmannsretten.
Retten er etter dette kommet til at det ikke hefter feil ved KFIRs vedtak, og at det følgelig er gyldig.
Staten ved KFIR har vunnet saken og skal etter hovedregelen i tvisteloven § 20-2 første ledd tilkjennes full erstatning for sakskostnadene så langt disse har vært rimelige og nødvendige, jf. tvisteloven § 20-5 første ledd.
Etter rettens syn foreligger det ikke tungtveiende grunner for å frita motparten fra erstatningsansvaret, jf. tvisteloven § 20-2 tredje ledd. Saken har ikke fremstått som særlig tvilsom, jf. tvisteloven § 20-2 tredje ledd bokstav a. Det har ikke vært fremsatt noe forlikstilbud, jf. tvisteloven § 20-2 tredje ledd bokstav b. Retten oppfatter ikke styrkeforholdet mellom partene som så skjevt at det alene kan begrunne en fravikelse av lovens hovedregel om at den tapende parten idømmes sakskostnader, jf. tvisteloven § 20-2 tredje ledd bokstav c.
Saksøktes prosessfullmektig har krevd sakskostnader med 64 000 kroner. Det har ikke vært innvendinger til beløpet.
Retten mener sakskostnadskravet er rimelig og nødvendig, jf. tvisteloven § 20-5 første ledd første punktum. Prosessfullmektig Runde har hatt en fornuftig timesats på 1600 kroner. Antall timer fremstår som nødvendig når det tas i betraktning at kjennetegnsrett er et noe komplisert rettsområde. Dette gjelder selv om KFIR bisto ham.
DOMSSLUTNING
Saken gjelder spørsmålet om dommer Helge Johannessen er inhabil til å behandle begjæring om etterfølgende muntlig forhandling av sak om lisensfelling av ulv (sak 22-189681TVI-TOSL/08.)
Foreningen Våre Rovdyr, Stiftelsen WWF Verdens Naturfond, og NOHA For Dyrs Rettigheter (heretter «Foreningene») begjærte den 23. desember 2022 midlertidig forføyning for utsatt iverksettelse av Klima- og miljødepartementets vedtak av 20. desember 2022 om lisensfelling av ulv på norsk side i revirene Juvberget, Kockohnka og Ulvåa.
Uten forutgående muntlig forhandling avsa Oslo tingrett den 27. desember 2022 kjennelse i sak 22-187992 TVI-OSL/09. Dommer var tingrettsdommer Atle Torvund. Kjennelsen hadde slik slutning:
Den 29. desember 2022 begjærte staten etterfølgende muntlig forhandling.
I begjæringen reiste staten spørsmål ved dommer Torvunds habilitet med hensyn til behandlingen av den etterfølgende muntlige forhandlingen. Det ble blant annet påpekt at dommer Torvund var tidligere leder og medstifter av et lokallag for MDG. Det ble opplyst at dersom tingretten la opp til at dommer Torvund skulle lede rettsmøtet, ville det være nødvendig at han ga en nærmere redegjørelse for sitt engasjement i MDG, og MDGs/lokallagets engasjement i ulvedebatten. Det ble videre opplyst at staten deretter ville ta stilling til om det var grunnlag for å reise innvendinger mot hans habilitet, jf. domstolloven § 108.
Samme dag erklærte Utmarkskommunenes Sammenslutning (USS) partshjelp i saken.
Som normalt ellers i saker om midlertidig sikring, var det viktig raskt å starte saksforberedelsen, herunder få berammet saken så fort som mulig. Første virkedag etter at begjæringen om etterfølgende muntlig forhandling innkom, dvs 2. januar 2023, ble det derfor foretatt en omfordeling av saken til annen dommer, uten å avvente en eventuell prosess om habilitet. Ny ansvarlig dommer på saken ble dommer Helge Johannessen. Det er i slike sikringssaker ikke uvanlig at det skjer dommerbytter når det begjæres etterfølgende muntlig forhandling, nettopp av hensyn til tidsaspektet. Ettersom det ikke var fremsatt noen formell inhabilitetsinnsigelse, ble beslutningen om dommerbytte fattet formløst.
Rettsmøte til behandling av saken ble berammet til mandag 9. januar 2023.
Oslo tingrett har mottatt en rekke henvendelser/kommentarer vedrørende dommer Johannessens habilitet fra andre enn partene i saken. Den 3. januar 2023 sendte dommer Johannessen følgende brev til partene:
Rovviltets Røst Norge ved Anne Margrethe Vadder har i e-post til sorenskriveren rettet innsigelse mot at jeg er dommer i saken. Det fremheves at jeg avsa kjennelse i sak TOBYF-2018-194766. Kjennelsen av 7. januar 2019 er omtalt i begjæringen og gjaldt også vedtak om felling av ulv. I kjennelsen tok retten stilling til tolkningen av bla. naturmangfoldloven § 18 ut fra det daværende rettskildebildet. 
Da jeg overtok saken vurderte jeg det slik at dette ikke innebærer inhabilitet. Se bla. Rt-2013-409, HR-2019-818-U og HR-2017-327-A. Dette er fortsatt mitt syn. 
Når spørsmålet er reist ber retten om partenes syn på dommerens habilitet. 
Retten ber om svar innen 04.01.2023 kl. 1300.
I prosesskriv av 3. januar 2023 fremmet Foreningene habilitetsinnsigelse mot dommer Johannessen. De øvrige parter har inngitt kommentarer den 4. januar 2023. Etter disses syn kan intet av det anførte lede til at dommer Johannessen anses inhabil.
Etter Foreningenes syn foreligger det «særegne omstendigheter som er skikket til å svekke tilliten til» dommer Johannessens «ugildhet», jf domstolloven § 108.
Grunnlaget for innsigelsen er at dommer Johannessen var dommer i sak 18-194766 TVIOBYF. Saken gjaldt midlertidig forføyning mot vedtak 17. desember 2018 om felling av ulv i Slettåsreviret innenfor ulvesonen. Partene var delvis de samme som i vår sak (NOAH mot staten og USS). Det vises til at både den faktiske og rettslige begrunnelsen i vedtaket i det vesentlige var den samme som i Letjenna-vedtaket og 2023-vedtaket. Foreningene viser særskilt til rettens vurdering av naturmangfoldloven § 18 første ledd bokstav c i nevnte kjennelse av 7. januar 2019 side 17 flg.
Det anføres at dommer Johannessen dermed tidligere har tatt standpunkt til nøyaktig de samme rettslige problemstillingene basert på et tilnærmet identisk faktum. Borgarting lagmannsretts dom av 9. juli 2022 konkluderer med at rettsoppfatningen som kjennelsen av 7. januar 2019 gir uttrykk for, er uriktig.
Foreningene peker på ytterligere særtrekk som de mener gjør det særlig påkrevet at det ikke foreligger omstendigheter som er egnet til å svekke tilliten til dommeren i saken:
Foreningene viser til Rt. 2013-1570 avsnitt 20, hvor det fremheves at det ikke må foreligge forhold som knytter dommeren til en part på en slik måte at det for partene eller allmennheten kan reises spørsmål ved dommerens upartiskhet, og at denne objektive tilnærmingen er tillagt økende vekt i rettspraksis de siste årene.
Foreningene peker imidlertid på at utgangspunktet i rettspraksis likevel er slik at en dommer som tidligere har gitt uttrykk for en oppfatning om et rettsspørsmål, ikke er inhabil til å dømme i en senere sak hvor den rettslige problemstillingen er den samme, men at dette må modifiseres i henhold til uttalelser i HR-2015-478-S avsnitt 21, Rt-1990-1166, Rt. 2006-1518 og juridisk teori.
I HR-2016-956-S var vurderingstema om dommerens deltagelse i en tidligere sak er en slik omstendighet som objektivt sett- slik det fremstår utad- gir grunn til å stille spørsmål ved deres nøytralitet og uavhengighet i storkammersaken. I avsnitt 32 ble det lagt vekt på at dommeren i realiteten skulle ta stilling til om deres egen tidligere rettsanvendelse var korrekt. Foreningene mener kjennelsen av 7. januar 2019 er en slik omstendighet som fører til inhabilitet etter domstolloven § 108.
På dette grunnlag mener Foreningene at dommer Johannessen bør fratre som inhabil.
Dommer Johannessen er ikke inhabil. Det vises til Rt-2013-409 og HR-2015-478-S og det klare utgangspunkt om at det normalt ikke fører til inhabilitet at en dommer tidligere har avgjort en sak mellom de samme partene i saker om det samme rettsspørsmål. Ingen av unntakene som er nevnt i avgjørelsene er aktuelle i saken.
Det pekes videre på at det etter at kjennelsen av 7. januar 2019 ble avsagt, har kommet til nye momenter i rettskildebildet. Det vises til HR-2021-662-A. Naturmangfoldloven § 18 andre ledd ble endret i juni 2020, ved at det nå skal legges vekt på bestandsmålet i vurderingen etter § 18 første ledd bokstav c. I tillegg er det kommet to avgjørelser fra Borgarting lagmannsrett med ulikt utfall.
Staten mener at nærværende sak ikke er sammenlignbar med sakene i HR-2015-478-S avsnitt 21. Årets forføyningssak er ikke «den samme tvisten» som tingretten tok stilling i kjennelsen av 7. januar 2019. Dommer Johannessen har ikke i kjennelsen av 7. januar 2019 tatt stilling til faktiske omstendigheter som er sentrale i årets sak. Det er ikke rimelig grunn til å tvile på at han vil ta stilling til rettsanvendelsesspørsmålet i denne saken ut fra dagens rettskildebilde og ut fra sine beste faglige vurderinger, se HR-2017-A avsnitt 14.
Ingen av de særskilte momenter som saksøkerne har listet opp kan lede til inhabilitet. Staten vil nøye seg med å kommentere det som er sagt om lagdommer Vogt-Lorentzens habilitet. Verken i den fremlagte e-posten 22. oktober 2021 eller senere ble det fra statens side fremsatt habilitetsinnsigelse. Situasjonen er ikke sammenlignbar med denne saken.
USS har anført følgende: 
USS slutter seg til det syn staten fremfører i skriv av 4. januar. Dommer Johannessen er habil i saken.
Innledningsvis bemerker retten at innsigelser med hensyn til en dommers habilitet behandles av avdelingsleder etter delegasjon fra domstolleder, jf. domstolloven § 117 annet ledd jf. domstollovens § 19 fjerde ledd.
Som rettslig grunnlag for inhabilitetsinnsigelsen anfører Foreningene domstolloven § 108.
Domstolloven § 108 har slik ordlyd:
Dommer kan heller ikke nogen være, når andre særegne omstendigheter foreligger, som er skikket til å svekke tilliten til hans uhildethet. Navnlig gjelder dette, når en part av den grunn krever, at han skal vike sete.
I Rt-2013-1570 avsnitt 20 uttaler Høyesterett følgende om bestemmelsen:
Domstolloven § 108 fastsetter at en person ikke kan være dommer i en sak hvis «særegne omstendigheter foreligger, som er skikket til å svekke tilliten til hans uhildethet». Dette innebærer for det første at det ikke må foreligge omstendigheter som gjør at dommeren ikke er i stand til å treffe en upartisk avgjørelse uten å skjele til irrelevante hensyn ut fra et subjektivt perspektiv. For det andre må det ikke foreligge forhold som knytter dommeren til en part på en slik måte at det for partene og allmennheten kan reises spørsmål ved dommerens upartiskhet. Denne objektive tilnærmingen – hvordan forholdet tar seg ut fra utsiden – har fått økende vekt i rettspraksis de senere årene, jf. Rt-2011-1348 avsnitt 46. Dette har medført en innstramming av habilitetsreglene og innebærer at eldre praksis ikke alltid vil være veiledende for hva som er rettstilstanden i dag. [...]. 
I avsnitt 21 i samme avgjørelse fremgår følgende:
Tilsvarende er gjentatt i en rekke avgjørelser fra Høyesterett i senere tid, blant annet HR-2018-451-A avsnitt 11. Nyere rettspraksis har også gitt uttrykk for at det i dag skal noe mindre til for å konstatere inhabilitet enn tidligere, og at det skal legges større vekt på partenes og allmenhetens oppfattelse av dommerens habilitet, se HR-2019-899-A avsnitt 13.
I den foreliggende saken er Foreningene av den oppfatning at dommer Johannessen er inhabil i saken fordi han tidligere, dvs i kjennelsen av 7. januar 2019, har tatt stilling til det samme rettsspørsmålet som er til vurdering i nærværende sak, og at det er et «tilnærmet identisk faktum» i de to sakene. Retten forstår det slik at det er den objektive tilnærmingen, dvs hvordan forholdet må antas å bli oppfattet av («tar seg ut» for) partene og allmennheten, som Foreningene særlig påberoper som relevant.
Spørsmålet om betydningen av tidligere standpunkter til rettsspørsmål har vært opp i Høyesterett i flere tidligere saker. Høyesterett vurderte spørsmålet blant annet i Rt-2015-250 (HR -2015-478-S) og HR-2016-956-S.
I begge sakene legger Høyesterett til grunn det klare og konsekvente utgangspunktet at en dommer som tidligere har gitt uttrykk for en oppfatning av et rettsspørsmål, ikke er inhabil til å dømme i en senere sak hvor den rettslige problemstillingen er den samme. Det gjøres imidlertid gjennomgående den modifikasjon at en dommer i alminnelighet vil være inhabil til påny å ta standpunkt i den samme tvisten som han tidligere har avgjort dersom det ikke er kommet til noen nye omstendigheter.
I Rt-2015-250 (HR-2015-478-S) kom Høyesterett til at det ikke forelå inhabilitet, mens i HR-2016-956-S ble resultatet det motsatte. I avgjørelsen fra 2016 redegjorde Høyesterett inngående for hva som skilte de to sakene. Fra HR-2016-956-S avsnitt 26 hitsettes følgende:
Høyesterett pekte i Rt-2015-250 avsnitt 20, under henvisning til tidligere praksis, på at det klare og konsekvente utgangspunktet er at en dommer som tidligere har gitt uttrykk for en oppfatning av et rettsspørsmål, ikke er inhabil til å dømme i en senere sak hvor den rettslige problemstillingen er den samme. I avsnitt 21-22 heter det så: 
Fra avsnitt 27 hitsettes følgende:
 I Rt-2015-250 gjaldt hovedsaken regulering av festeavgift. Den reiste imidlertid spørsmål om den retningsgivende avgjørelsen inntatt i Rt-2007-1706 (Bøvre) måtte fravikes blant annet på grunnlag av EMDs dom 12. juni 2012 i saken Lindheim mfl. mot Norge [EMD-2008-13221]. Det ble av den grunn fremsatt habilitetsinnsigelse mot de av dommerne som hadde deltatt i Bøvre-dommen. Høyesterett i storkammer kom imidlertid enstemmig til at disse dommerne ikke skulle vike sete. Blant de momenter som begrunnet dette var at storkammeret ikke skulle ta stilling til den samme saken som var til pådømmelse i 2007, verken faktisk eller rettslig, jf. avsnitt 25. Det var dessuten kommet nye momenter til i rettskildebildet, ikke minst gjennom EMDs dom i saken Lindheim mfl.
mot Norge som vist til tidligere. EMK P1-1 ble verken prosedert eller drøftet i 2007saken. Saken gjaldt altså utelukkende om et prejudikat skulle fravikes.
Fra avsnitt 28 hitsettes følgende:
Hovedsaken som habilitetsspørsmålet i nærværende sak er avledet av, skiller seg fra hva som var situasjonen i Rt-2015-250.
Fra avsnitt 32 hitsettes følgende:
Vi står altså ikke utelukkende overfor et spørsmål om dommerne er habile til å ta del i en avgjørelse om eventuell fravikelse av et prejudikat. Problemstillingen er for alle praktiske formål om dommerne kan være med å ta standpunkt til de samme faktiske og rettslige spørsmål som de tidligere har avgjort, med mulig erstatningsansvar til følge. Situasjonen har betydelige likhetspunkter med hva som var avgjørende i EMDs dom 29. juli 2004 i saken San Leonard Band Club mot Malta avsnitt 62-64 [EMD-2001-77562], som det også er vist til i Rt-2015-250 avsnitt 22 og som jeg tidligere har gjengitt. EMD fant det der avgjørende at dommerne «were called upon to assess and determine whether their own application of the law had been adequate and sufficient». Etter mitt syn er dette også situasjonen i foreliggende sak. Jeg kan ikke se at det for habiliteten da spiller noen rolle at EMK P1-1 verken ble prosedert eller drøftet i 2006-saken. 
Ut fra det som her har kommet til uttrykk fra og vektlagt av Høyesterett, blir spørsmålene i nærværende sak:
Er kjennelsen av 7. januar 2019 den «samme tvisten» som nå skal avgjøres og står man overfor «de samme faktiske og rettslige spørsmål» som tidligere er avgjort eller foreligger det «nye omstendigheter» i saken?
Slik retten vurderer det står man her ikke overfor den samme tvisten som sto til behandling i 2019. Saken fra 2019 hadde sitt grunnlag i et vedtak fra 2018, mens dagens sak har sitt grunnlag i et nytt vedtak fra 2022. Det forhold at vedtakene som fattes hvert år langt på vei er like, slik anført av Foreningene kan etter rettens syn ikke endre dette.
Videre kan det etter rettens syn heller ikke uten videre legges til grunn at de faktiske omstendighetene er de samme i dagens sak som i saken fra 2019. Retten har blant annet merket seg at det dreier seg om andre revir enn det som var forholdet i 2019, og at det også er tale om et annet antall dyr.
Det som imidlertid for retten fremstår som det mest sentrale er at det er tilkommet nye momenter i rettskildebildet i forhold til det som var situasjonen da kjennelsen av 7. januar 2019 ble avsagt. Det vises i denne sammenheng til Høyesteretts dom 26.mars 2021 (HR-2021-662-A). Videre foreligger det to avgjørelser fra Borgarting lagmannsrett med ulikt utfall: Kjennelse av 11.februar 2022 etter anke over kjennelse om midlertidig forføyning og dom av 6. juli 2022. Sistnevnte er påanket og skal behandles av Høyesterett i april 2023. Hertil kommer at naturmangfoldloven § 18 første ledd ble endret i 2020. Endringen består i at det nå er særskilt inntatt at det skal legges vekt på bestandsmålet i vurderingen av uttak av rovvilt etter første ledd bokstav c, som er den bestemmelsen som er sentral i den foreliggende sak. Spørsmålet om hvordan rettskildene er å forstå må avgjøres ut fra hvordan rettskildebildet nå er. Det vises til Rt-2015-250 avsnitt 25. Som dommer forutsettes man å kunne revurdere sin oppfatning av en sak på bakgrunn av nytt materiale av så vel faktisk som rettslig art.
Når det gjelder forholdet til HR-2016-956-S er det ikke slik at dommer Johannessen skal vurdere noe som kan likestilles med det som var situasjonen i 2016-saken.
Problemstillingen var der om dommerne kunne være med å ta standpunkt til de samme faktiske og rettslige vurderingene som de tidligere hadde avgjort, med mulig erstatningsansvar for staten til følge. Noe tilsvarende er ikke tilfellet i nærværende sak.
Foreningene har for øvrig anført ytterligere fem særtrekk ved saken som de mener tilsier at det er særlig påkrevet at det ikke foreligger omstendigheter som er egnet til å svekke tilliten til dommeren i saken. Retten har følgende bemerkninger til disse:
Det forhold at vedtakene som fattes hvert år langt på vei er like, har retten allerede kommentert ovenfor, og gjentas ikke her.
Videre anføres at det er viktig at domstolenes behandling av sakene om ulveforvaltning ikke bidrar til øke til et konfliktnivå som allerede er høyt. Til dette bemerkes at retten må gjøre sine vurderinger på bakgrunn av det den mener er gjeldende rett, selv om dette skulle medføre misnøye i den ene eller andre retning.
Det er videre påpekt at tingretten allerede har fraveket tilfeldighetsprinsippet ved å bytte dommer, og at tingretten i media har uttalt at dommerbyttet var praktisk og delvis gjort av hensyn til sakens fremdrift, en fremdrift staten har vært pådriver for. Til dette bemerkes at det ligger i forføyningsinstituttets karakter at sakene normalt må behandles meget raskt og undergis særlig prioritet. Det er således ikke særskilt for denne saken at tidsaspektet har hatt betydning for saksbehandlingen. Retten finner således ikke ut fra dette at dommer Johannessens inntreden i saken kan tas til inntekt for en oppfatning om at statens interesser favoriseres, slik Foreningene anfører.
Foreningene viser også til at domstolen har mottatt henvendelser fra andre enn parter som er opptatt av habilitetsspørsmålet, og at dette illustrerer habilitetsvurderingens objektive side. Retten konstaterer at det er et høyt engasjement omkring saken fra begge meningsblokkene, men kan ikke se at dette kan tillegges avgjørende vekt ved vurderingen av hvorvidt dommer Johannessens avgjørelse fra 2019, utad betraktet, er en slik omstendighet som gir grunn til å stille spørsmål om hans nøytralitet og uavhengighet.
Når det gjelder det siste påberopte særtrekk om statens og USS sin tilsvarende problematisering av habilitetsgrunn i annen sak, finner retten ikke grunn for å kommentere dette nærmere, da habilitetsspørsmålet aldri ble realitetsbehandlet.
På bakgrunn av fremstillingen og vurderingen foran, har retten kommet til at det forhold at dommer Johannessen var dommer og avsa kjennelse i sak nummer 18-194766 ikke er en slik omstendighet som hverken subjektivt eller objektivt sett, dvs slik det fremstår utad, medfører at han er inhabil til å behandle nærværende sak.
Dommer Helge Johannessen viker etter dette ikke sete.
SLUTNING
 Tingsrettsdommer Helge Johannessen viker ikke sete i sak 22-189681TVI-TOSL/08. 
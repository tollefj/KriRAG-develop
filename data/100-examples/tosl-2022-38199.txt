Post I, hovedposten i tiltalen mot begge de tiltalte, gjelder medvirkning til grov skattesvik på forhandlernivå i årene 2010 til og med 2016, dvs. på nivået som solgte [virksomhet2] og [virksomhet1] telekort til sluttbrukerne. Sluttbrukerne er dem som bruker telekort til å ringe med på sine mobiltelefoner.
A og B var ansatt i [virksomhet5] AS («[virksomhet5]»), selskapet som på oppdrag fra de irske selskapene [virksomhet1] Ltd («[virksomhet1]») og [virksomhet2] Irland Ltd («[virksomhet2]») solgte [virksomhet2] og [virksomhet1] telekort i Norge.
Selv om [virksomhet6]-selskapene som solgte telekort i Norge var irske, kaller retten dem for «de norske [virksomhet6] selskapene» for å skille dem fra andre [virksomhet6] selskaper. De norske [virksomhet6] selskapene ble i likhet med andre [virksomhet6] selskaper styrt fra London. De norske [virksomhet6] selskapene og deres eierselskaper, omtales i fellesskap, som «[virksomhet6] systemet» eller «[virksomhet6] London».
Selv om det er ubestridt at forhandlerne solgte telekortene på kommisjon, vil retten omtale forholdet mellom [virksomhet6] og forhandlerne som «kjøp av telekort». Det skyldes faktureringsordningen og at kjøp og videresalg har vært partenes terminologi.
Forhandlerne betalte telekortene kontant til A eller til andre som tok imot betaling for [virksomhet5]. Noen forhandlere betalte via bank. Det er kontantbetalingene denne saken gjelder.
Kontantene ble hentet i [virksomhet5]s lokaler av pengetransport og satt inn på [virksomhet6]s norske bankkonti. Tidvis besørget A eller andre at mottatte kontanter ble satt rett inn på [virksomhet6]s norske konti. Beløpene ble deretter overført til [virksomhet6] Londons britiske konti.
Ifølge tiltalen skal de reelle forhandlerne av telekortene, altså dem som solgte telekortene til sluttbrukerne, ha unnlatt å oppgi til beskatning kommisjonsinntekter på til sammen 57,3 millioner kroner, muliggjort ved at de tiltalte sørget for at de fikk kjøpe telekort uten faktura. Som retten kommer tilbake til har påtalemyndigheten også vist til andre omstendigheter som underbygger medvirkning, herunder at de tiltalte besørget at faktura i stedet ble sendt andre selskaper som de tiltalte kontrollerte, kunne påvirke eller som ikke eksisterte, samt fortsatte å ta imot kontant betaling etter at [virksomhet6] i mai 2013 ikke lenger godtok det.
Påtalemyndigheten har foretatt en oppdeling av det anførte hendelsesforløpet:
Modus IModus I er tilfellene der de norske [virksomhet6] selskapene tok imot kontant betaling fra de reelle forhandlerne av telekort og deretter fakturerte selskapene [virksomhet3] ENK («[virksomhet3]»), [virksomhet7] ENK («[virksomhet7]»), [virksomhet8] ENK («[virksomhet8]»), [virksomhet9] ENK («[virksomhet9]») og [virksomhet10] NUF.
Modus IIModus II er tilfellene hvor det er lagt inn et mellomledd. Det innebar at de tiltalte fortsatte å levere telekortene til de reelle forhandlerne som betalte kontant, men hvor [virksomhet6] i stedet for å ta imot kontanter fakturerte [virksomhet4] ENK («[virksomhet4]») og [virksomhet11] AS («[virksomhet11]») som formelt kjøpte telekortene og betalte [virksomhet6] via bank, og slik at disse selskapene viderefakturerte [virksomhet12] ENK («[virksomhet12]»), [virksomhet13] ENK («[virksomhet13]»), N1, [virksomhet14] AS, [virksomhet15] AS. [virksomhet4] og [virksomhet11] solgte også noe kontant uten faktura.
Ifølge påtalemyndigheten ble det beskrevne mellomleddet etablert av de tiltalte fordi [virksomhet6]s norske revisor i mai 2013 reagerte på store kontantbeløp og frarådet [virksomhet6] å fortsette å ta imot kontant betaling, hvorpå [virksomhet6] sluttet med det.
Post III gjelder grov skatteunndragelse av inntekt fra ett av foretakene som ble fakturert ([virksomhet3]), hører sammen med post I. Postene II a og II b gjelder brudd på bokføringsloven. Av pedagogiske grunner kommer retten tilbake til disse tre postene etter at post I er ferdig behandlet.
I mai 2018 aksjonerte Økokrim mot den norske filialen av [virksomhet1] og mot andre selskaper og personer grunnet opplysninger om store summer kontanter ved omsetning av telekort. Det var indikasjoner på at selskaper som distribuerte telekort var helt eller delvis uten reell drift.
[virksomhet1] ble siktet for grov hvitvasking av opptil 495 millioner, for å ha skjult det opprinnelige opphavet til kontantvederlagene ved fiktiv omsetning av telekort. De var 16 siktede. En av dem, N2 ble 5.7.2019 dømt til fengsel i tre år og idømt erstatningskrav og inndragning for omfattende lånebedragerier og id-misbruk. Dommen er rettskraftig.
Den videre etterforskningen ga ikke grunnlag for å opprettholde mistanken om fiktive telekortsalg (hvitvasking). De samme faktiske forhold, herunder kontantstrøm og bruk av stråselskaper, ga imidlertid mistanke om skattesvik i forbindelse med distribusjon av telekort. På den bakgrunn ble det i april 2021 tatt ut flere siktelser for medvirkning til grovt skattesvik. De fleste ble henlagt. Den 4.2.2022 ble det tatt ut tiltale mot A og B for medvirkning til grovt skattesvik, og den 25.3.2022 ble det utstedt et forelegg mot [virksomhet1] Ltd på kroner 3 500 000 kroner for medvirkning til grovt skattesvik via personer som handlet på vegne av foretaket.
Sakene var forent til felles behandling frem til [virksomhet1] 11.8.2022 vedtok forelegget. Retten tar inn hva [virksomhet1] ved forelegget var tiltalt for og har vedtatt:
..for overtredelse av
Ligningsloven § 12-2 nr 1, jf. nr 2, jf. § 12-1 nr 1 bokstav a, jf. nr 2 annet punktum, jf. straffeloven (1902) § 48aidet noen som har handlet på vegne av foretaket har medvirket til å gi ligningsmyndighetene uriktige eller ufullstendige opplysninger når han forsto eller burde forstått at dette kunne føre til skatte- eller avgiftsmessige fordeler, og skattesviket er grovt fordi handlingen kunne ledet til unndragelse av et meget betydelig beløp i skatt eller avgift og handlingen ble utført på en måte som særlig grad har vanskeliggjort oppdagelsen.
og straffeloven § 379, jf. § 378, jf. straffeloven § 27, jf. straffeloven § 15idet noen som har handlet på vegne av foretaket har medvirket til å gi uriktig eller ufullstendig opplysning til en offentlig myndighet, eller unnlatt å gi pliktig opplysning, da han forstod eller burde forstå at det kunne føre til skattemessige fordeler, og skattesviket er grovt fordi det har ledet til eller kunne ha ledet til unndragelse av et betydelig beløp, er utført på en måte som i særlig grad har gjort det vanskelig å oppdage, er begått ved flere anledninger eller over lengre tid, og er begått av flere i og har et organisert preg.
Grunnlag er følgende forhold eller medvirkning til dette:I perioden 01.01.2010-30.06.2016 i Oslo sørget A, som var ansvarlig for salg og markedsføring for [virksomhet1] Limited ([virksomhet1]), og B, som hadde administrative oppgaver for [virksomhet1], for at flere forhandlere av telekommunikasjonstjenester for [virksomhet1] fikk kjøpe telekort uten faktura. De la dermed til rette for at forhandlerne av telekort unnlot å opplyse om kommisjonsinntektene til skattemyndighetene, noe som medførte at kr. 50 450 000 ikke ble beskattet.
[virksomhet1] er en irsk teleoperatør med filial i Norge. Selskapet tilbyr telekommunikasjons-tjenester til mobiltelefonbrukere i Norge, primært rettet mot utenlandssamtaler.
I tiltaleperioden ble telekommunikasjonstjenestene både solgt via kjeder og andre forhandlere.
[virksomhet1] omsatte telekommunikasjonstjenestene ved elektroniske påfyllingskoder og ved fysiske telekort. Elektroniske påfyllingskoder ble hovedsakelig omsatt i det [virksomhet1] kaller det profesjonelle markedet, via kjeder som Coop, Reitan osv. Tiltalen omfatter ikke slike salg.
Tiltalen gjelder salg av fysiske telekort i perioden 2010-2016, i det som [virksomhet6] har omtalt som det etniske markedet. Betegnelsen er brukt fordi kjøperne i stor grad var personer med tilknytning til utlandet. Disse kjøpte telekortene for å ringe familie og venner utenfor Norge.
[virksomhet1]s omsetning, inkludert merverdiavgift, i det etniske markedet var på ca. 580 millioner kroner i perioden 2010 – 2015.
Mobiltelefonbrukeren kjøpte enten et kombinert simkort og telekort med ringeminutter, eller et telekort som kunne benyttes fordi vedkommende alt hadde et [virksomhet6]-simkort. Teletjenesten ble aktivert ved at man skrapet fram en kode på telekortet. De fysiske telekortene hadde tre valører; 50, 100 og 200 kroner, som tilsvarte verdien av ringetid og var utsalgspris til sluttbruker.
[virksomhet1]s hovedeier (98 %) er N3. Han har som de tiltalte tamilsk familiebakgrunn. Retten nevner dette da de tiltalte har opplyst at felles kultur og kontakter har betydning for hvordan virksomhet drives, herunder at man er lite opptatt av skriftliggjøring og formalisering, stoler på muntlige avtaler og hjelper hverandre.
[virksomhet2] er et tilsvarende irsk foretak i [virksomhet6]-systemet som til og med 2012 solgte telekort til mobiltelefonbrukere i Norge. For disse telekortene var det ikke nødvendig å ha et [virksomhet6] simkort. På kortene sto det et telefonnummer brukeren skulle ringe og så benyttet brukeren en pinkode som ble skrapet frem på telekortet. På den måten fikk brukeren ringetid. [virksomhet2] hadde i motsetning til [virksomhet1] ingen registrert filial i Norge. Salg av [virksomhet2] telekort ble også solgt via [virksomhet5] som håndterte [virksomhet6]s drift i Norge.
Selskaper i ulike land solgte [virksomhet6] telekort. Disse var styrt av en felles eier og ledelse i London.
[virksomhet5] drev den norske virksomheten under ledelse av [virksomhet6] London, hvor salg av telekort og mottak av betaling skjedde i Norge, mens mottatte pengebeløp umiddelbart ble overført til [virksomhet6] London. Kostnader knyttet til driften i Norge ble dekket av [virksomhet6] London.
I praksis drev [virksomhet5] et salgskontor fra lokalene i [adresse3] i Oslo.
At [virksomhet6] London styrte driften illustreres også ved at [virksomhet1] telekort først ble utlevert etter at [virksomhet6] London hadde registrert mottatt forhåndsbetaling. For de tidligere [virksomhet2] kortene fikk kundene (forhandlerne) imidlertid en kort kredittperiode. [virksomhet6] London holdt kontroll på den norske virksomheten ved strenge rutiner for håndtering av penger, ved kameraovervåkning på kontorene til [virksomhet5], ved å styre [virksomhet5]s bemanning og ved forsøk på GPS-sporing av ansattes mobiltelefoner. Slik saken er opplyst fremstår det ikke tvilsomt at [virksomhet6] London styrte virksomheten med liten forståelse for hvordan norske regler setter begrensinger for arbeidsgivers handlingsrom.
Det er ubestridt at [virksomhet6] London ofte var sen med å betale fakturaer knyttet til driften i Norge, og at det skapte utfordringer. Det er også på det rene at [virksomhet6] Londons likviditet tidvis var presset, og at det medførte at ansatte var under et sterkt salgspress.
Det er ubestridt at telekortene hadde utsalgspris på 50, 100 og 200 kroner og at [virksomhet6] lot forhandleren få kommisjon på 18 % av utsalgspris ved salg av kortene. Dette er enkelt illustrert når man tar utgangspunkt i et kort som for sluttbruker koster 100 kroner:
[virksomhet6]s tidligere norske revisor, N4, uttalte i sin vitneforklaring at [virksomhet6] var solidarisk ansvarlig for merverdiavgift på forhandlernes kommisjon som følge av hvordan [virksomhet6] ordnet faktureringen. [virksomhet6] lot forhandleren beholde salgssummen fra sluttbruker og fakturerte i stedet forhandleren salgssummen fratrukket forhandlers kommisjon og merverdiavgift på kommisjonen. Slik retten forstår hennes forklaring og revisjonsbrevet av 27.8.2014, var det derfor [virksomhet6] aksepterte å betale 13,9 millioner kroner i merverdiavgift. Dette er beløpet [virksomhet6] hadde gjort fradrag for ved fakturering, men som ikke var betalt av fakturamottakeren (forhandleren).
Som øvrige [virksomhet6] ansatte i Norge, var A og B formelt ansatt i [virksomhet5], men var under [virksomhet6] Londons ledelse.
I tiltaleperioden fra 2010 til 2016 var A salgsansvarlig for [virksomhet1] og [virksomhet2]s telekort i det etniske markedet. Han drev salgs- og markedsføringsarbeid ute i markedet, men var også en del tilstede på kontoret hvor han mottok betaling og utleverte telekort til forhandlere som kom til kontoret. Det er ubestridt at han var [virksomhet6]s kontaktperson i relasjon til forhandlerne i det etniske markedet, og at B og øvrige ansatte hjalp han. A jobbet for [virksomhet6] frem til juni/juli 2016. Han hadde hele veien et parallelt ansettelsesforhold som lagerarbeider på [virksomhet16].
B håndterte de administrative oppgavene og var stort sett tilstede på kontoret. [virksomhet6] London registrerte de norske kundene etter at B hadde sjekket at kundens identitet stemte med kundens utskrift fra foretaksregisteret. [virksomhet6] London fakturerte kundene, slik at det ikke var Bs arbeidsoppgave. Hun hadde imidlertid kundenes brukernavn og passord, slik at hun hadde tilgang til de elektroniske fakturaene. Når kundene kom til kontoret og betalte kontant for nærmere angitte kort som av [virksomhet6] var identifisert ved numre, sendte B melding til [virksomhet6] London om mottatt betaling. [virksomhet6] London aktiverte da kortene og de ble utlevert. Den samme rekkefølgen gjaldt når forhåndsbetaling ble registrert via bank. B jobbet for [virksomhet6] frem til juni/juli 2014 da hun begynte å jobbe for [virksomhet11] AS.
Det er ubestridt at A og B visste at kundenes navn og adresser ble brukt av [virksomhet6] London som fakturerte kundene elektronisk, at begge tok imot kontant betaling for telekortene og sluset betalingene til [virksomhet6] London, ga [virksomhet6] London beskjed om når telekortene var solgt slik at kortene kunne aktiveres fra London og at begge utleverte telekort når de var betalt.
A og B har familiebakgrunn fra [land]. A kom til Norge som asylsøker 19 år gammel. Han tar i dag en bachelor i logistikk. Før ansettelsen i [virksomhet5] jobbet han i fiskeindustrien og som lagerarbeider. B er født i Norge, men bodde i India fra førskolealder og frem til hun var 22 år hvor hun tok en bachelor i Commerce. Hun arbeider i dag som teamleder i et regnskapsbyrå. Før ansettelsen i [virksomhet5] hadde hun arbeidserfaring i Norge som avisbud.
Personene og foretakene som retten i det følgende omtaler som «De reelle forhandlerne» er som nevnt de fysiske mottakerne av telekort som solgte disse til sluttbrukerne. Det er ubestridt at de reelle forhandlerne var mindre dagligvarebutikker uten kjedetilknytning, eller det man ofte kaller innvandrerbutikker eller grønnsakbutikker. Retten bruker sistnevnte betegnelse.
Som retten kommer tilbake til har påtalemyndigheten søkt å føre bevis for hvem som var de reelle forhandlere av telekort som ga kommisjonsinntekt på 16,3 millioner kroner av det totale beløpet i tiltalen på 57,3 millioner kroner. Påtalemyndigheten har ikke ført bevis for hvem som var de reelle forhandlere av den resterende andelen som ville gitt kommisjonsinntekt på drøye 40 millioner kroner.
Retten bruker betegnelse «anførte stråselskaper» eller «stråselskaper» på selskapene påtalemyndigheten mener ikke solgte telekort til sluttbrukerne, men som [virksomhet6] har opplyst at ble fakturert for kjøp av telekort, som ifølge påtalemyndigheten ville gitt en brutto kommisjonsinntekt på 57,3 millioner kroner.
Påtalemyndigheten har regnet seg frem til denne kommisjonsinntekten ved å legge sammen kommisjonen som oppsto ved salg av telekortene som [virksomhet2] og [virksomhet1] i årene 2010 – 2015 fakturerte [virksomhet3], [virksomhet7], [virksomhet8], [virksomhet9] og [virksomhet10] (Modus I), samt hva [virksomhet4] og [virksomhet11] fakturerte [virksomhet12], [virksomhet13], N1, [virksomhet14] og [virksomhet15], samt solgte noe kontant uten faktura (Modus II).
I beregningen er det gjort fradrag slik at samme kommisjon ikke er regnet med to ganger, herunder gjort fradrag for kommisjonsinntekt som påtalemyndigheten mener at A skulle ha oppgitt i sin selvangivelse som driver av [virksomhet3], jfr. tiltalens post III. Forsvarerne har bekreftet at tallene beregningen er basert på, er kontrollert, og at det ikke er innsigelser til dem ut over at [virksomhet6] kan ha oppgitt for høy omsetning.
A har, som retten kommer tilbake til, erkjent at stråselskapene ble fakturert for telekort som ga en kommisjonsinntekt på 16,3 millioner kroner (av tiltalens 57,3 millioner), hvor telekortene ble utlevert til reelle forhandlere navngitt i hans og Bs «interne system», som betalte kontant og ikke ble fakturert av [virksomhet6]. A har erkjent at dette interne systemet opplyste hvor mange kort hver enkelt reell forhandler hadde kjøpt, fått ulevert, hva som var betalt og på hvilke datoer. Retten gir en oversikt over det interne systemet nedenfor.
Slik retten forsto A anført han at stråselskapene var reell innkjøper og videreforhandler av en andel av telekortene ved såkalte «spleiselag» han organiserte, men at størstedelen av kortene ble utlevert til reelle forhandlere som ikke ble fakturert av [virksomhet6]. Slik retten forsto B, som også fortalte om spleiselag, mente hun at stråselskapene var reell kjøper og videreforhandler av alle kortene også når de arrangerte spleiselag. Retten kommer tilbake til hva de tiltalte la i begrepet spleiselag.
A har erkjent at de reelle forhandlerne betalte kontant, og at han og B formidlet kontant betaling til [virksomhet6] i perioden omfattet av Modus I perioden, og videre han og B formidlet betaling til [virksomhet6] via bank fra [virksomhet4] eller [virksomhet11] for Modus II perioden. Retten kommer tilbake til hvorfor retten, med unntak for [virksomhet3] (post III), legger til grunn at stråselskapene bare var stråselskaper, slik at de ikke ble fakturert av [virksomhet6] for telekort de reelt kjøpte og solgte videre.
Påtalemyndigheten har utarbeidet et hjelpedokument som viser hvilke beløp [virksomhet1] fakturerte stråselskapene og [virksomhet4] og [virksomhet11] i hvilke perioder. Oversikten er ikke komplett da den ikke også angir hva [virksomhet2] fakturerte, eller hva [virksomhet4] og [virksomhet11] viderefakturerte stråselskap. Retten presiserer dette da unndratt kommisjonsinntekt i tiltalen inkluderer kommisjon ved salg av [virksomhet2] telekort og hva [virksomhet4] og [virksomhet11] viderefakturerte og mottok kontant fra stråselskaper (ikke hva de ble fakturert av [virksomhet6]).
Retten bemerker for ordens skyld at hjelpedokumentet angir fakturabeløp, og ikke forhandlerens kommisjonsinntekt. Retten tar det likevel inn da det gir et bilde på anført unndratt kommisjonsinntekt i perioden, da det er sammenheng mellom fakturabeløp og kommisjonsinntekt. Som nevnt var fakturabeløpet differansen mellom forhandlerens utsalgspris og forhandlerens brutto kommisjon.
Selv om partene er uenige om rettslige karakteristikker og konklusjoner, er partene enige om at navn, fakturabeløp og tidsperioder er korrekt gjengitt i hjelpedokumentet. Som hjelpedokumentet viser er det ubestridt at [virksomhet1] fakturerte stråselskapene i ulike perioder, slik at neste fakturamottaker/stråselskap gradvis overtok for forrige fakturamottaker/stråselskap. Den tykke røde streken, som retten har lagt inn, markerer overgangen fra det som påtalemyndigheten har omtalt som Modus I til Modus II:
Opprinnelig innsatt bildefil som viser tekst i tabell er utelatt ettersom det ikke lar seg gjøre tilgjengelig i henhold til krav om universell utforming og personvern. Ta kontakt med tingretten for spørsmål, Lovdatas anm.
Vedørende fremlagte hjelpedokumenter i saken, på til sammen 936 sider, har forsvarerne bekreftet at inntatte tall og faktiske opplysninger er kontrollert, slik at retten kan legge til grunn at det som er inntatt er overensstemmende med opplysningene i skriftlige bevis fra det faktiske utdraget på drøye 30 200 sider.
Det er det nødvendig å presentere dokumenter som vil bli omtalt.
[virksomhet6]s dokumenter er Daily Cash Collection Report, Faktura, Delivery Information, Voucher Card-Sales Report og [virksomhet6] Bankkonti. [virksomhet6]s Daily Cash Collection Report er dokumentet [virksomhet6] personell i Norge fylte ut, hvor det fremgikk hvilken kunde som hadde betalt hvilket beløp (hvilket beløp det var kjøpt kort for) og hvorvidt betaling var gjort kontant eller via bank. For kontantbetalingene fremgikk det hvorvidt pengene var sendt [virksomhet6] London ved at [virksomhet17] pengetransport hentet kontantene i [virksomhet5]s kontorer i [adresse3], eller om pengene var i kontantbeholdningen til påfølgende dag.
[virksomhet6]s fakturaer er fakturaene som [virksomhet1] og [virksomhet2] utstedte til sine forhandlere (kunder). Fakturaen angir kundenavn, hvor mange kort av hvilken type som er kjøpt, kundens brutto kommisjon ved salg av kortene (18 % av salgssum til sluttbruker), hva som utgjør kundens netto kommisjon (14,4 % av salgssum til sluttbruker), hva som utgjør kundens 25 % merverdiavgift på kommisjonen (3,6 % av salgssum til sluttbruker). Nederst i fakturaen fremgår beløpet forhandleren skal betale [virksomhet6] for å sitte igjen med sin brutto kommisjon på 18 % av salgssum til sluttbruker. Når bonuskort er nevnt i fakturaene er kommisjonen 100 % av utsalgsprisen på bonuskortet.
[virksomhet6]s Delivery Information, som B omtalte som «delivery note», er dokumentet [virksomhet6] utleverte til den enkelte kunde samtidig med utlevering av kortene. Her fremgår dato, navn på kunden, ordrenummer og fakturanummer. I tillegg fremgår type telekort, antall kort, numrene på kortene som identifiserer dem, hvilken kommisjon forhandleren fikk ved salg av de enkelte kortene, samt totalbeløp for hver type kort etter fratrekk av kommisjon. Normalt er kommisjonen angitt som 18 %, men for bonuskortene 100 %. For bonuskortene er totalbeløpet satt til null da 100 % kommisjonen tilsvarer full utsalgspris. Derfor inngår heller ikke bonuskortene i sluttbeløpet «Balance» som summerer hva forhandler skal betale til [virksomhet6] etter at kommisjonen er trukket fra. Den totale kommisjonen er ikke summert.
[virksomhet6]s Voucher Card-Sales Report er et xl-dokument som linje for linje angir hvilke telekort (angitt med nummer) som ble solgt til hvilken kunde, hvor mange telekort salget omfattet, når kortene ble aktivert, utsalgspris, prosentmessig kommisjon, hvor mange av kortene som er tatt i bruk, fakturanummer og ordrenummer.
[virksomhet6] Bankkonti i Norge var i Danske Bank og i DnB.
De tiltaltes dokumenter, også omtalt som det interne systemet, besto av Stock (heretter omtalt som «Card stock»), Cash stk (heretter omtalt som «Cash stock») og Customer Accounts. Det enighet om at det normalt var B som førte informasjon inn i dokumentene etter å ha fått informasjon fra A. Det er ubestridt at de tiltalte benyttet dokumentene for å holde oversikt over varestrøm og betaling ved såkalte spleiselag som de håndterte utenfor [virksomhet6]. Uenigheten knyttet til dokumentene er begrenset til hvorvidt [virksomhet6] London kjente dokumentene og om det får betydning. Dokumentene ble funnet i databeslag gjort hos B privat.
De tiltaltes Card stock er en xl-oversikt over beholdningen av aktiverte kort på de ulike valørene og utleveringer til hver kunde. Utleverte kort er markert med minustegn foran antall kort av aktuell valør nevnt i den enkelte kundes linje. Det er egne linjer som angir aktivering av nye telekort med hvilket antall per valør. Sistnevnte er «inngående» kort i oversikten og er derfor ikke markert med minustegn foran. Det er ubestridt at antallet utleverte kort samsvarer med opprinnelig beholdning og inngående aktiverte kort. A omtalte dokumentet som sin «private oversikt».
De tiltaltes Cash stock er et xl-dokument som linje for linje opplyser hvilken person eller foretak som på hvilken dato har betalt inn hvilket kontantbeløp. I egne linjer med minustegn foran tallene, er det angitt at hvilket kontantbeløp [virksomhet17] hentet for henholdsvis [virksomhet1] og [virksomhet2]. Et par linjer er angitt med «bank». Hvor det er minus foran tallene, forstår retten det som bankinnbetalinger til [virksomhet6]. B brukte ordet «As kontantbeholdning» på dette dokumentet,
De tiltaltes Customer Accounts er ifølge de tiltalte en mellomværende oversikt per forhandler (kunde) som kjøpte telekort via «spleisekjøpene» som retten kommer tilbake til. Dokumentet angir navn på kunde, dato for kjøp av hvilken type kort, antall, hva kunden betalte per kort, totalbeløp per kjøp og når kunden foretok innbetaling og med hvilket beløp.
Den 1.10.2015 ble bestemmelsen om medvirkning til grovt skattesvik i straffeloven § 379 jf. 378 jf. § 15 satt i kraft. Den overtok for bestemmelsene i ligningsloven § 12-2 nr 1, jf. nr 2, jf. § 12-1 nr 1 bokstav a, jf. nr 2 annet punktum. Dette medførte det ingen realitetsendring. Fordi tiltaleperioden i vår sak starter i 2010 er tiltalte tatt ut på begge regelsett. Retten tar av praktiske grunner utgangspunkt i straffeloven § 379 jf. 378 jf. § 15.
Straffeloven § 378 retter seg mot den som «gir uriktig eller ufullstendig opplysning» til offentlig myndighet når han «forstår eller bør forstå» at det «kan føre til skattemessige fordeler». Bestemmelsen omfatter skatt i vid forstand, dvs. også merverdiavgift.
Skyldkravet er sammensatt av forsett eller grov uaktsomhet og simpel uaktsomhet.
For medvirkning til opplysningssvikten kreves forsett eller grov uaktsomhet.
For skatteeffekten er det tilstrekkelig med simpel uaktsomhet, jf. «bør forstå at det kan føre til skattemessige fordeler». Da primærhandlingen i vår sak er forhandlerens unnlatelse av å oppgi kommisjonsinntekt fra salg av telekort til skattemyndighetene, bemerker retten at det er alminnelig kjent at det å unnlate å oppgi inntekt kan gi skattemessig fordel. Dette er heller ikke bestridt fra de tiltaltes side. Retten legger således til grunn at vilkåret er oppfylt forutsatt at de tiltaltes handlinger anses å utgjøre medvirkningshandlinger til de reelle forhandlernes unnlatte inntektsopplysninger.
Vedrørende medvirkning har Høyesterett slått fast i Rt-2009-1109:
B har i sin lovanvendelsesanke også angrepet lagmannsrettens tolkning av ligningsloven § 12-1 nr.1 bokstav a, og har anført at medvirkeransvaret etter denne bestemmelsen kun rammer personer som har nærhet til inngivelse av selvangivelse og utfylling av ligningspapirer. Ankeutvalget finner det klart at medvirkningsansvaret etter ligningsloven § 12-1 nr. 1 ikke kan begrenses til handlinger knyttet til utfylling og innlevering av selvangivelser. Det sentrale er at B, i samarbeid med andre aktører, la til rette for et samordnet opplegg, hvoretter en rekke virksomheter innen omsetningskjeden for kebabsalg kunne unndra seg beskatning. Bs anførsler på dette punkt kan klart ikke føre frem.
Det er således ikke nødvendig at A og B hadde nærhet til de reelle forhandlernes selvangivelser og ligningspapirer for å være medvirkere til deres skattesvik. Ovennevnte avgjørelse er Høyesteretts ankenektelse i Kebab dommen, som retten kommer tilbake til.
For å vurdere om det foreligger grovt skattesvik skal man i henhold til straffeloven § 379 legge særlig vekt på om det a) har ledet til eller kunne ha ledet til unndragelse av et betydelig beløp, b) er utført på en måte som i særlig grad har gjort det vanskelig å oppdage, c) er begått ved flere anledninger eller over lengre tid, d) er begått av flere i fellesskap eller har et planmessig eller organisert preg, e) er utført ved å misbruke stilling eller tillitsforhold, eller f) foreligger medvirkning under utøvelse av næring. Det fremgår av bestemmelsen at flere overtredelser kan ses i sammenheng.
Det er momentene betydelig beløp og utførelse, som ifølge påtalemyndighetens gjør det eventuelle skattesviket grovt. Forutsatt at et beløp på til sammen 57 300 000 kroner (18 % brutto kommisjon) er unnlatt oppgitt til beskatning, som ifølge påtalemyndigheten gir unndratt skatt på kroner 21 487 500 kroner (37,5 % skatt), forstår retten at det ikke er bestridt at skattesviket er å anse som grovt. Retten er enig i det, og påpeker at det normalt må foreligge et skattesvik på over 100 000 kroner for at beløpet i seg selv tilsier grovt skattesvik, se HR-2019-2087-A.
Da det unndratte beløpet består av netto kommisjon som beskattes 37,5 %, samt 25 % merverdiavgift på netto kommisjon, blir reelt unndratt skatt høyere enn påtalemyndigheten har beregnet. Som nevnt utgjør merverdiavgift 20 % av brutto kommisjon på 57 300 000 kroner (25 % av netto kommisjon). Det blir 11 460 000 kroner. I tillegg kommer 37,5 % skatt av netto kommisjon på 45 840 000 kroner, som utgjør 17 190 000 kroner. Unndratt skatt og avgift blir da 28 650 000 kroner.
De springende punkter i relasjon til straffeskyld er hvorvidt det rent faktisk er begått en primærforbrytelse i form av grov skatteunndragelse på forhandlernivå, herunder omfanget av en eventuell skatteunndragelse, og om A og B har medvirket til dette.
Det er sentralt hvorvidt mottakerne av telekortene fikk utlevert annen dokumentasjon som gjorde at A og B ikke kunne forstå at de ville unnlate å oppgi kommisjonsinntekt til beskatning.
A har bestridt straffeskyld for medvirkning til grovt skattesvik under henvisning til at han verken ønsket å bidra til skattesvik eller forsto at hans handlinger/unnlatelser kunne innebære slik medvirkning. Forsvarerne tilføyde at det ikke er bevist skattesvik på forhandlernivå.
Essensen i As forklaring var at han jobbet hardt for [virksomhet6] for å sikre [virksomhet6]s suksess på det norske markedet og for å sikre egen stilling og arbeidsplass. Det var viktig for han å bli vurdert som særdeles dyktig. Han organiserte derfor spleiselag, dvs. kjøp av et stort kvantum telekort, som sikret [virksomhet6] rask tilgang til større pengebeløp. Da kunne forhandlere som ellers ikke klarte å oppfylle [virksomhet6]s policy mht minste antall kjøpte kort, likevel få kjøpe. Ved spleisekjøp, også omtalt som «pakkekjøp», ble forhandlerne også motivert av at de fikk sin forholdsmessige andel av gratis bonuskort som ble utløst ved store kjøp. Ved spleiselagene var det også mulig å gi enkeltforhandlere noe kreditt, slik at de kunne betale dagen etter eller noe senere. Dette økte salgsvolumet og skapte en «vinn vinn» situasjon for [virksomhet6] som tjente store beløp raskt. Noen forhandlerne deltok også i spleiselagene for å unngå at deres kjøp var synlige utad, da de primært var forhandlere av konkurrenters telekort. Ifølge A visste personer som kom på besøk fra [virksomhet6] London om spleiselagene, men han var usikker på om de hadde sett hans og Bs interne dokumenter som lå jobb-pc-en til B.
Når det gjelder det påtalemyndigheten har omtalt som Modus I, altså da [virksomhet6] mottok kontant betaling for telekortene, fortalte A at han håndterte spleisekjøpene gjennom [virksomhet3] og [virksomhet7]. Retten tilføyer at det fremgår av hjelpedokumentet ovenfor at disse ble fakturert av [virksomhet6] i periodene 2010-2011 og 2011-2012.
A fortalte at disse selskapene enten organiserte hele spleiselaget for alle deltakerne eller organiserte spleiselag og var en reell kjøper av en andel av kortene. Retten bemerker at den sistnevnte situasjonen er omtalt i tiltalens post III. Det fremstår ubestridt at [virksomhet3] og [virksomhet7] var fakturamottakende stråselskap for kortene foretakene ikke selv kjøpte. I tillegg fortalte A at han lot noen forhandlere investere penger ved å kjøpe en større mengde kort og at han da håndterte videresalg av kortene for vedkommende uten at han selv fikk betaling for jobben. Retten bemerker at realiteten i As forklaring er at [virksomhet3] og [virksomhet7] også i «investeringstilfellene» var fakturamottakende stråselskap for alle telekortene da de ikke kjøpte telekort for videresalg.
For ordens skyld tilføyer retten at A ikke hevdet at [virksomhet3] eller [virksomhet7] utgjorde et reelt omsetningsledd, med unntak for omsetningen omfattet av post III ([virksomhet3]). Det A forklarte var at [virksomhet3] og [virksomhet7] fasiliterte spleiselagene. Da A var noe uklar, tilføyer retten at hans forklaring om at selskapene bare fasiliterte spleiselagene underbygges av at han avviste «butikk i butikk» og avviste at han og B hadde økonomisk interesse i det interne systemet. A fastholdt at det kun var [virksomhet6] som tjente på spleiselagene.
Selv om A, altså bestred å ha drevet «butikk i butikk», erkjente han at han ved enkelte av spleisekjøpene lot forhandlerne få en lavere kommisjon enn hva [virksomhet6] betalte forhandlerne. Han presiserte at det var i tilfeller der forhandleren skyldte ham penger fra tidligere kjøp. Da A gjentatte ganger bestred at han tjente penger på dette, forstår retten dette slik at enkelte forhandlere i forbindelse med spleiselag ikke betalte det de skulle etter at å ha mottatt telekortene og at det var «tapet» som A fikk dekket ved «å selge» kortene dyrere (slik at forhandleren fikk lavere provisjon og han beholdt differansen).
A avviste at spleisekjøpene var medvirkning til skattesvik selv om han forsto at en forhandler i relasjon til [virksomhet6] frontet hele spleiselaget, ved å fremstå som kjøper/forhandler av alle kortene og alene bli fakturert. Hans poeng var at de andre reelle forhandlerne mottok nok dokumentasjon til å oppgi sin kommisjonsinntekt til beskatning. A bekreftet at han forsto at enkelte av forhandlerne ønsket å kjøpe telekort uten faktura, men påpekte at han oppfordret til kjøp med faktura. Det var bedre og enklere, fordi han da ville ha sluppet alt ekstraarbeidet. Han sa også at han innimellom økte prisen for å få reelle forhandlere til å «ta faktura».
For spleiselagene fasilitert gjennom [virksomhet3], tilføyde A at [virksomhet3] ble oppgitt som selger på en håndskreven kvittering til den reelle forhandleren som mottok telekortene og at vedkommende også mottok kopi av mellomværendearkene, altså de tiltaltes Customer Accounts. Han tenkte det var riktig å gjøre det slik siden [virksomhet6] hadde fakturert [virksomhet3]. Han fortalte at han ikke hadde reflektert over hvorvidt forhandleren kom til å bruke kvitteringen i sine regnskaper. A bekreftet at [virksomhet3] utenfor spleiselagene hadde fakturert reelle forhandlere i en utstrekning som etter påtalemyndighetens utregning ga kommisjonsinntekt på 2,2 millioner kroner (tiltalens post III). De aktuelle fakturaene er lagt frem. A bekreftet at enkeltpersonsforetaket [virksomhet3] var registrert på kameraten N1, men at han raskt etter oppstart var den som i realiteten drev selskapet og at han da ikke førte regnskap eller oppga noen inntekt fra selskapet i sin selvangivelse.
Ved spleiselagene fasilitert av [virksomhet7], fortalte A at han hjalp til med å selge telekortene, tok imot betaling og sendte pengene til [virksomhet6], men ikke ga ut håndskrevne kvitteringer fordi han ikke var den reelle driveren av foretaket. Han fortalte at han måtte dekke tapet om forhandlerne ikke betalte når de deltok i spleiselagene organisert av selskapet, men at eventuell gevinst tilhørte N5 som var registrert innehaver. Det var derfor [virksomhet7] som fikk den ekstra fortjenesten på 1 kroner per kort i de tilfellene hvor det fremgikk av det interne systemet at forhandlere betalte 83 kroner i stedet for 82 kroner for et telekort som hadde utsalgspris på 100 kroner.
Vedrørende [virksomhet8], [virksomhet9] og [virksomhet10], uttalte A ved avslutningen av hovedforhandlingen at disse var reelle forhandlere av telekort, og ikke stråselskap som ble fakturert av [virksomhet6].
Tidligere under hovedforhandlingen sa A vedrørende [virksomhet8] at han fortsatte å forholde seg til de samme kundene da [virksomhet1] sluttet å fakturere [virksomhet7] og begynte å fakturere [virksomhet8]. Han bekreftet at spleiselagene ble gjort gjennom [virksomhet8], i stedet for gjennom [virksomhet7], og at forhandlerne som mottok kortene var de samme. Ifølge A var det en som kom på besøk fra [virksomhet6] London, som hadde bedt ham gjøre det slik.
Vedrørende [virksomhet9] opplyste A først under hovedforhandlingen at han ikke visste hvem som sto bak denne store kunden/forhandleren, og sa at han trodde det kunne være fordi en annen stor kunde sto bak. Da han ble konfrontert med opplysninger i sitt interne system, bekreftet han at det fremgikk at det var utlevert telekort til en rekke forhandlere fra 11.12.2012 og i de påfølgende dagene, hvor [virksomhet6] hadde fakturert [virksomhet9] for kortene. Han trodde det måtte ha vært en av personene nevnt i Card Stock som var [virksomhet9]. Han hadde ikke svar på hvordan [virksomhet9] kunne vite hvem som hadde mottatt telekortene for selskapet, uten at han selv kunne vite hvem som sto bak [virksomhet9], eller hvordan hans uvitenhet harmonerte med at det interne systemet anga hvem som fysisk mottok telekortene. Han visste heller ikke hvem som hadde bestilt telekort for [virksomhet9].
Før retten nevner hva A uttalte om [virksomhet10], bemerker retten at As forklaring var omfattende, fragmentarisk og tidvis noe vanskelig tilgjengelig, men at han på spørsmål tidlig i hovedforhandlingen bekreftet at spleiselag ble organisert via de fire nevnte selskapene [virksomhet3], [virksomhet7], [virksomhet8] og [virksomhet9]. Han sa at selskapene ikke mottok betaling for deltakerne i spleiselagene, at A mottok betalingene, at de fire selskapene ikke hadde tatt noen risiko fordi den hadde han selv tatt, at de fire selskapene ikke hadde solgt kortene eller delt dem ut, men at han hadde gjort det. Da han ble spurt hvilken rolle de fire selskapene hadde, sa han at de hadde en rolle på papiret. Retten bemerker at det strider med hans senere forklaring om at [virksomhet3] og [virksomhet7] tok «en cut» i spleisekjøpene.
Når det gjaldt [virksomhet10] bekreftet A at telekort som bl.a. ble levert til N6 og N7, som var noen av [virksomhet6]s faste reelle forhandlerne, kunne ha vært registrert på [virksomhet10], uten at N6 og N7 visste hvem som ble fakturert. Slik retten forstår det bekreftet A at det også i relasjon til [virksomhet10] ble gjennomført spleiselag, hvor [virksomhet10] sto som fakturamottaker for telekort kjøpt av andre reell forhandlere.
For perioden påtalemyndigheten har omtalt som Modus II, der [virksomhet6] ikke mottok kontant betaling ved salg av telekortene, men fakturerte [virksomhet4] og [virksomhet11] som betalte via bank, beskrev A to noe ulike situasjoner.
For [virksomhet4] erkjente ikke A å ha medvirket til noe straffbart, og viste til at det var B, og ikke han som hadde en avtale med N8, eieren av [virksomhet4]. Han erkjente imidlertid å ha solgt omtrent halvparten av [virksomhet4]s telekort til sine «faste kunder» etter at han hadde registrert [virksomhet4]s ordrer hos [virksomhet6]. Han sto ved sin politiforklaring om at han hadde organisert spleiselag slik at flere kunne kjøpe telekort via [virksomhet4], hvor han sørget alle fikk kortene de hadde kjøpt og sin respektive andel av bonuskortene. Han fortalte at forhandlere betalte [virksomhet4] kontant eller over bank. Da han ble fremvist banktransaksjoner som viste at det var innbetalt kontant nesten 14 millioner kroner og nesten ni millioner kroner til [virksomhet4] sin bankkonto i 2013 og 2014, dvs. nesten 23 millioner kroner, sa han at han ikke husket om han satte pengene inn på [virksomhet4]s bankkonto, men at det kunne ha vært han. I politiavhør bekreftet han at han hadde levert ut telekortene, mottatt kontant betaling og satt pengene inn på [virksomhet4]s bankkonto, men husket ikke hvor mye/hvor ofte, og påpekte at også B, eller N8, satte inn penger på [virksomhet4]s bankkonto. Under hovedforhandlingen sa han først at alle [virksomhet4]s kunder fikk faktura eller håndskreven kvittering, men da han ble konfrontert med sin politiforklaring, bekreftet han at rett kunde ikke ble fakturert.
Vedrørende [virksomhet6]s fakturering av [virksomhet11], erkjente A at han visste at [virksomhet11] viderefakturerte [virksomhet13], [virksomhet14] og [virksomhet15] AS etter avtale med N2, selv om kortene ble levert til andre reelle forhandlere enn disse tre selskapene. Tiltalte fortalte at han var med på å starte [virksomhet11] AS og at hans bror var registrert innehaver.
B har bestridt straffeskyld for medvirkning til grovt skattesvik under henvisning til at hun verken ønsket å bidra til skattesvik eller på noen måte forsto at hennes handlinger eller unnlatelser kunne innebære slik medvirkning.
B fortalte at hun normalt arbeidet på [virksomhet6]s kontor, registrerte innbetalinger og sendte melding til London om når telekort angitt med numre var betalt, slik at de aktuelle kortene kunne aktiveres av [virksomhet6] London. Hun hadde mindre direkte kontakt med forhandlerne. Hun tok imot bestillinger når forhandlere ringte kontoret i stedet for at det bestilte kort av A. Hun tok også imot betaling og leverte ut kort når forhandlerne kom til kontoret.
B bekreftet systemet med spleisekjøp som A fortalte om og at slike ble organisert fordi [virksomhet6] øvde et stort press for å få dem til å selge mest mulig telekort. [virksomhet6] kunne da sikres store salg og raske penger, fordi forhandlere, som ellers ikke maktet å kjøpe minste antall telekort, da også fikk kjøpe.
B bekreftet at hun og A hadde laget et internt system for å holde oversikt over spleisekjøpene. Det besto av Card stock, Cash stock og Customer Accounts. Dette var nødvendig for å holde oversikt over penger og kort knyttet til spleisekjøpene. B fortalte at hun førte inn informasjon A ga henne, og at hun ikke visste hvordan A fordelte bonuskortene. Hun fortalte også om store kjøp gjort av enkeltkunder, hvor A solgte telekortene videre for kunden. B sa at hun ikke hadde noen økonomisk interesse i dette. Alt som ble gjort var for å øke salget for [virksomhet6]. Verken hun eller A fikk de ekstra kronene når telekort ble solgt dyrere enn hva [virksomhet6] tok for dem. De reelle forhandlere mottok disse.
B fortalte at hennes primære oppgaver var å registrere kunder, fylle ut [virksomhet6]s Daily Cash Collection Report ved mottak av betaling, sørge for at pengene ble hentet, fylle ut [virksomhet6]s Stock report (oversikt over [virksomhet6]s lager av ikke-aktiverte telekort) og bestille nye telekort når det begynte å bli lite på lageret. Hun førte også timelister for ansatte. B bekreftet at formidlet brukernavn og passord til kundene slik at de kunne hente elektroniske fakturaer i [virksomhet6]s digitale system. Hun hadde selv en liste over kundenes brukernavn og passord. B påpekte at hun ikke førte regnskap for [virksomhet5] eller utarbeidet næringsoppgaver. Hun utstedte ikke fakturaer for [virksomhet5] eller [virksomhet6], og videresendte fakturaer utstedt til [virksomhet5] til [virksomhet6] London slik at [virksomhet6] London kunne dekke driftsutgiftene.
B hadde ikke reflektert over hvorvidt spleisekjøp innebar at en kunde fikk faktura for hele kjøpet, eller om det kunne ha en skattemessig konsekvens, men forsto at en kunde representerte alle kundene ved spleisekjøp. Hun påpekte at A ga alle kunder en håndskreven kvittering, også kundene som ikke fikk faktura. Ifølge B inneholdt de håndskrevne kvitteringene navn på kjøper, antall kort og beløp, dvs. det samme som ville stått i en faktura. B hadde ikke opplevd at kunder ikke ønsket faktura, og hadde ingen grunn til å tro at forhandlerne som kjøpte telekort ikke ville oppgi sin kommisjon til beskatning.
Essensen i Bs forklaring var at hun ikke forsto at det skjedde noe galt, og verken hadde noen sentral rolle i [virksomhet6] eller i det interne systemet. Hun oppfattet at det hun gjorde var i tråd med [virksomhet6] Londons interesse og at [virksomhet6] London kjente til hvordan salgene i Norge foregikk ved spleisekjøp. Hun var usikker på om [virksomhet6] London kjent til det interne systemet med Card stock og Cash stock, men påpekte at dokumentene lå på [virksomhet6]s datamaskin i [adresse3]. B stolte på [virksomhet6], og visste ikke at noen av forhandlerne kunne ha unnlatt å oppgi sin kommisjon til beskatning.
Som retten kommer tilbake til har B bekreftet forbindelser til tre av stråselskapene som ble fakturert. Dette var [virksomhet7], [virksomhet4] og [virksomhet11].
Når det gjelder det påtalemyndigheten har omtalt som Modus I, da [virksomhet6] aksepterte kontant betaling, fortalte B vedrørende enkeltpersonsforetaket [virksomhet3], selskapet som ble fakturert av [virksomhet1] nesten 81 millioner kroner i 2010 og 2011, at selskapet ble opprettet av A og As venn N1 og N9. B sa først at [virksomhet3] ikke kunne selge [virksomhet6] telekort, bare markedsføre dem, men korrigerte det til at N9 på vegne av [virksomhet3], via A, kjøpte varer fra [virksomhet6]. Hun påpekte at N9 måtte kjøpe gjennom foretaket, da han ønsket jobb i [virksomhet5] og ikke kunne være ansatt og kunde samtidig. Slik retten forsto Bs forklaring, i motsetning til As forklaring, var den at [virksomhet3] kjøpte alle telekortene fra [virksomhet6], og så solgte dem videre. B bekreftet at hun hjalp til i [virksomhet3], bl.a. ved å lage fakturaer. På spørsmål om hvorfor forhandlere kjøpte gjennom [virksomhet3], i stedet for direkte fra [virksomhet6], trodde hun at noen av kundene valgte å kjøpe gjennom [virksomhet3] da det kunne gjøre at de raskere fikk telekortene fordi foretaket satt inne med aktiverte kort.
Vedrørende [virksomhet7], som ble fakturert 18,74 millioner kroner av [virksomhet1] i 2011 og 2012, fortalte B at selskapet ble startet av hennes filleonkel, N5. B var usikker på om det var henne eller broren N10 som hadde spurt N5 om han var interessert. Etter at selskapet var opprettet forhold N5 seg passivt, slik at det var B og A som drev selskapet. B fortalte at det likevel var N5 som fikk fortjeneste når det oppsto. B bekreftet at salg av telekort foregikk som for [virksomhet3], ved at det var faste kunder av A som kom med penger og så ble telekortene aktivert av [virksomhet6] på [virksomhet7]. Hun fortalte at hun sendte fakturaer til [virksomhet7] sine kunder og at A også alltid ga ut håndskrevne kvitteringer. B førte regnskap for [virksomhet7], men sa at hun var lite regnskapskyndig. På spørsmål om hvorfor [virksomhet7] førte akkurat samme beløp som inntekt som foretaket betalte til [virksomhet1], slik at det ikke oppsto noen fortjeneste, visste hun ikke hvorfor. Hun var ikke sikker på om det av riktig at [virksomhet7] solgte kortene videre for akkurat samme sum som de kjøpte dem inn for.
Vedrørende [virksomhet8] («[virksomhet8]»), som ble fakturert av [virksomhet1] fra februar 2012 til juni 2013, samt en enkelt fakturering i februar 2014, med mer enn 35 millioner kroner, fortalte B at vedkommende som sto bak var N11, som [virksomhet6] London hadde bragt inn fordi han allerede var kunde. B bekreftet at hun og A fortsatte som tidligere, slik at andre reelle forhandlere kom med penger når telekortene ble aktivert på [virksomhet8]. Hun registrerte bare det som A eller N11 ba henne om.
B fortalte at hun ikke husket forhandleren [virksomhet9], selskapet som ble fakturert for 28,3 millioner av [virksomhet1] fra mai 2012 til januar 2013, men påpekte at hun i politiavhør hadde uttalt at det kunne ha vært en person ved navn N12. Hun husket ikke hvem som fikk telekortene når [virksomhet9] ble fakturert. For [virksomhet9] kunne ikke B huske at det ble utlevert kvitteringer.
Vedrørende [virksomhet10], som [virksomhet1] fakturerte med 9,7 millioner kroner for kjøp av telekort i 2013 (+ en måned i 2014) viste B til at hun var i 10 måneders svangerskapspermisjon fra april 2013. Da hun ble vist utdrag fra As og hennes Cash stock, bekreftet hun at hadde fortsatt å føre intern Card stock og Cash stock i permisjonsperioden, og at hun ikke også utførte oppgaver for [virksomhet5] i permisjonstiden.
For perioden påtalemyndigheten har omtalt som Modus II, der [virksomhet6] ikke lenger aksepterte kontant betaling, hvor [virksomhet1] fakturerte enkeltpersonsforetaket [virksomhet4] for kjøp av telekort for ca 27 600 000 kroner fra juli 2013 til januar 2014, hvor det er ubestridt at [virksomhet4] viderefakturerte, gjentok B at fortsatte å føre Card stock og Cash stock mens hun var i svangerskapspermisjon. Ifølge B ble [virksomhet4] opprettet av A og henne selv for å nå kunder som ønsket å kjøpe telekort per post, men virksomheten dreiet så mot spleisekjøpene. Forhandlerne fikk faktura. Hun fakturerte dem A ville hun skulle fakturere. Det var A som kom med kundene og sendte bestillinger, men det kom også noen bestillinger via [virksomhet6] kundeservice. A tok imot betalingene. B fortalte i politiavhør at hun selv tok imot noen betalinger på kontoret til [virksomhet5]. Under hovedforhandlingen sa hun at det «kunne hende» og bekreftet at [virksomhet4] ikke hadde eget utsalgssted. Vedrørende opprettelsen av [virksomhet4] bekreftet B at hun og A hadde spurte Bs venninne, N8, om hun ville være med. Selskapet ble registrert i venninnens navn da [virksomhet6] ikke tillot at [virksomhet6] ansatte drev slike selskaper. Ifølge B hjalp N8 til enkelte ganger når B var tilstede, men utførte ellers ikke reelle arbeidsoppgaver for [virksomhet4]. Det var A og B som drev selskapet. Slik retten forsto B ble spleisekjøpene administrert som tidligere.
Vedrørende [virksomhet11] AS, som [virksomhet1] fakturerte for ca 124 millioner kroner fra desember 2013 til januar 2015, og hvor [virksomhet11] viderefakturerte, fortalte B at hun begynte å jobbe for [virksomhet11] da hun sluttet i [virksomhet5] sommeren 2014. Det var A som ba henne ta over. Ifølge B eide A selskapet sammen med N13. Det var A og N13, eventuelt bare A som tok beslutninger for selskapet. B hadde ingen kommentar til As opplysning om at det ble gjennomført salg til flere kunder som ikke hadde registrerte firmaer, og som ifølge A dermed ikke kunne faktureres, slik at [virksomhet11] i stedet fakturerte [virksomhet13]. B sa at hun ikke visste om dette, og at hun i alle tilfeller bare fakturerte dem som A ba henne om å fakturere.
Som retten gjør nærmere rede for nedenfor, har retten funnet det bevist ut over enhver rimelig tvil at A og B etablerte et internt system under sitt arbeid for [virksomhet6], hvor de med viten og vilje la til rette for at de reelle forhandlere av telekort til sluttbrukerne, fikk kjøpe telekort fra [virksomhet1] og [virksomhet2] kontant uten å bli fakturert, og ved dette forsettlig medvirket til at forhandlerne unnlot om å opplyse om kommisjonsinntekt på til sammen 57,3 millioner kroner til skattemyndighetene, som dermed ikke ble beskattet.
Det interne systemet innebar at [virksomhet6]s fakturaer ble utstedt til stråselskaper og at spor som kunne avsløre de reelle forhandlerne ble borte. Når forhandlerne slapp å motta inntektsdokumentasjon kunne de unndra inntektene.
Til tross for de tiltaltes forklaringer finner retten det sikkert bevist at foretakene som ble fakturert av [virksomhet6] ([virksomhet3], [virksomhet7], [virksomhet8], [virksomhet9] og [virksomhet10]) og selskapene som [virksomhet4] og [virksomhet11] viderefakturerte ([virksomhet12], [virksomhet13], [virksomhet14] og [virksomhet15]) for kommisjonen omtalt i tiltalen, fullt ut var stråselskaper, og ikke som A forklarte reelle kjøpere og videreselgere av en andel av telekortene, eller som B sa, reelle kjøpere og videreselgere av alle telekortene.
Retten finner det utvilsomt at A og B forsto at manglende fakturering ville medføre at kommisjonsinntekten ikke ville bli oppgitt til skattemyndighetene, og forsto eller burde ha forstått at dette kunne føre til skatte eller avgiftsmessige fordeler. Det er åpenbart at de tiltalte forsto at de reelle forhandlerne ikke ville oppgi kommisjonsinntekt til beskatning når de ikke hadde noen dokumentasjon for kostnaden og fikk betale kontant. Da det er et straffbarhetsvilkår at de tiltalte må forstå eller burde forstå at deres handlinger kunne føre til skatte- eller avgiftsmessige fordeler, tilføyer retten at det er helt elementært at det å unnlate å oppgi inntekt til beskatning, vil kunne føre til en skatte- eller avgiftsmessig fordel.
Retten finner det utvilsomt at A og B var fullt bevisst momentene som gjør skattesviket grovt. Retten tenker da på beløpets størrelse, at medvirkning til skattesvik er begått ved flere anledninger over mange år, av flere i fellesskap og på en måte som i særlig grad har vanskeliggjort oppdagelsen.
Det er det samlede bevisbildet, som gjør retten sikker i sin konklusjon. Retten viser for ordens skyld til Rt-2005-1353 hvor Høyesterett uttalte følgende vedrørende beviskravet:
Prinsippet om at enhver rimelig og fornuftig tvil skal komme den tiltalte til gode er en bærebjelke i straffeprosessen. Kravet gjelder for bevisresultatet som sådan – i vår sak om A hadde utvist forsett med hensyn til den omstendighet at det dreide seg om narkotika. Bevisbedømmelsen beror ofte på en vurdering av flere momenter som hver for seg kan ha ulik bevisstyrke. Det kreves ikke at hvert enkelt moment skal være bevist utover enhver rimelig tvil, så lenge det etter en samlet vurdering av momentene ikke er rimelig tvil om konklusjonen.
Retten viser til det faktum som er gjort rede for innledningsvis og vil supplere med den nærmere bevisvurderingen som fremkommer nedenfor.
Retten bemerker at realiteten i As forklaring er at han erkjenner at foretakene, som han og B organiserte spleisekjøpene gjennom, fungerte som fakturamottakende stråselskaper for [virksomhet6], for alle beløp unntatt eventuelle andeler foretakene selv kjøpte.
Fremlagte dokumenter, tiltaltes forklaringer og enkelte vitneforklaringer, viser at spleisekjøpene i Modus I perioden var organisert gjennom [virksomhet3], [virksomhet7], [virksomhet8], [virksomhet9] og [virksomhet10], mens spleisekjøpene i Modus II perioden ble organisert gjennom [virksomhet4] og [virksomhet11] som fakturerte stråselskapene [virksomhet12], [virksomhet13], personen N1, [virksomhet14] AS og [virksomhet15], samt solgte noe kontant uten faktura.
Aktor tolket As forklaring slik at stråselskapene kjøpte kortene og i neste omgang solgte kortene til de reelle forhandlerne. Retten forsto ikke A slik. Med ett ubestridt unntak ([virksomhet3] fakturerte foretak for 2,2 millioner kroner – post III) er det etter rettens vurdering ikke holdepunkter for at stråselskapene solgte telekort til reelle forhandlere.
Uavhengig av om retten i tråd med de tiltaltes forklaringer karakteriserer deres handlinger som organisering av spleiselag til fordel for [virksomhet6], eller som «butikk i butikk», fordi deres interne system viser at telekort tidvis ble solgt til høyere pris (lavere kommisjon), hvor det er nærliggende å tro at differansen helt eller delvis ble beholdt av A og B, finner retten det utvilsomt at det kun er snakk om stråmannsvirksomhet. Retten ser altså bort fra As og Bs forklaring om stråselskapers andel i spleiselagene.
Vedrørende dette bemerker retten at de tiltalte var uklare og inkonsistente i sine forklaringer, og hadde ingen reell eller plausibel forklaring på hvordan stråselskapene kunne være i posisjon til å kjøpe telekort av [virksomhet6]. Forklaringene om at de «lånte» allerede aktiverte telekort og «lånte» penger som allerede var innbetalt av enkeltkunder i spleiselagene, fremstår ikke troverdig. Retten gjentar at det er ubestridt at [virksomhet6] kun aktiverte forhåndsbetalte kort, slik at alle telekortene i spleiselaget måtte ha vært betalt før kortene ble aktivert. Det er også ubestridt at [virksomhet6] var streng på at alle mottatte betalinger omgående skulle føres inn i [virksomhet6]s Daily Cash Collection Report og sendes [virksomhet6] London. Det fremstår også usannsynlig at forhandlere som deltok i spleiselagene kunne eller ville betale A og B så tidlig og så mye at stråselskapene kunne låne midlene til å finansiere en egen andel eller et helt spleisekjøp. Vedrørende dette tilføyer retten at A og B opplyste at disse forhandlerne nettopp deltok i spleisekjøpene fordi de ikke hadde finansiell evne til å kjøpe så mange telekort som [virksomhet6] satte som minstegrense. Retten bemerker også at det er ubestridt at de reelle forhandlerne var grønnsakbutikker uten de største marginer, samt at verken A eller B har opplyst om finansieringsmåter for stråselskapene annet enn ulike lån fra andre deltakere. Retten tilføyer at det også i praksis var utelukket med «lån» fra andre kunder i form av stråselskaper da disse avløste hverandre i å være kunder av [virksomhet6], se hjelpedokumentet.
Fraværet av dokumentasjon for at stråselskapene, eller personer som representerte dem, betalte for telekortene, underbygger også at foretakene bare var fakturamottakende stråselskaper i relasjon til [virksomhet6]. Som A og B forklarte, og det interne systemet viste, ble betalingene til [virksomhet6] gjort av en hel rekke enkeltpersoner, men slik at A og B la beløpene sammen slik at beløpene fremsto som en betaling fra en forhandler. Hadde det vært en realitet at stråselskapene kjøpte en andel av telekortene, skulle det vært synlig i det interne systemet. Da ville innbetalingene vært synlige i Cash stock. Cash stock anga imidlertid bare navnene på stråselskaper i linjene der større beløp ble ført ut skjemaet. Disse linjene kan ikke forstås annerledes enn at de anga hva et aktuelt stråselskapet hadde blitt fakturert for.
Retten nevner også at dokumenter fra skatteetaten underbygger at stråselskapene reelt sett var stråselskaper. Verken stråselskapene eller deres innehavere opplyste om aktuell næringsinntekt i de aktuelle årene. For Modus I tilfellene gjelder det for [virksomhet3], [virksomhet8] og [virksomhet9]. Vedrørende [virksomhet7] ble det sendt inn næringsoppgave for 2011, men den ble avvist grunnet manglende dokumentasjon. N5 ble da skjønnslignet med alminnelig inntekt på kroner 263 865. Retten nevner at [virksomhet10] leverte inn næringsoppgave for 2014, men at en svært liten andel av [virksomhet1]s fakturering av [virksomhet10] skjedde i 2014 (102 500 kr av totalt 9 700 600 kr).
I Modus II tilfellene, der [virksomhet4] og [virksomhet11] fungerte som et mellomledd mellom [virksomhet6] og stråselskapene, innga verken [virksomhet12], [virksomhet13] eller personen N1, [virksomhet14] AS eller [virksomhet15] AS næringsoppgave over mulig kommisjonsinntekt.
Nedenfor nevner retten det som viser at de tiltalte kontrollerte eller hadde tilstrekkelig innflytelse over stråselskapene til å fakturere dem selv om det ikke var grunnlag for det. Retten nevner også momenter som viser at personene som frontet stråselskapene hadde få forutsetninger for å drive foretak, rent faktisk ikke drev foretakene og var personer i A og Bs miljø som frivillig eller ufrivillig lånte ut navn og personopplysninger for å fronte selskapene. Som retten redegjør for, finner retten det utvilsomt at A og B brakte inn flere av stråselskapene eller medvirket til det. Retten viser også hvorfor enkelte av stråselskapene ikke var reelle selskaper eller hadde lagt ned driften. Retten nevner også momenter relatert til [virksomhet4] og [virksomhet11] som viser de tiltalte kontrollerte disse selskapene.
Enkeltpersonsforetaket [virksomhet3] var registrert på N1.
N1 jobbet som lagerarbeider på [virksomhet16]. Han fortalte om økonomiske problemer og at han den gang drakk alkohol daglig. A beskrev N1 som sin venn fra [land], noe N1 bekreftet. N1 er onkelen til N2 som i 2019 ble dømt til fengsel i tre år for omfattende lånebedragerier. I sin vitneforklaring omtalte N2 A som sin venn.
N1 fortalte at hans bidrag til selskapet [virksomhet3] var å låne ut navnet sitt. Han visste ikke noe om driften. A har bekreftet at han i realiteten drev [virksomhet3] etter at foretaket hadde vært i drift i «et par uker eller måneder» og han derfor erkjente straffeskyld for å ha unnlatt å føre regnskap for foretaket for regnskapsårene 2010-2012, jf. tiltalens post II a. Det er fremlagt et brev fra [virksomhet3] til [virksomhet1] av 16.1.2012 hvor A har erkjent å ha signert falskt for N1. A var også registrert som disponent på selskapets bankkonto. Oppgitt epostadresse ved registrering av foretaket var As fornavn, forkortelse av hans etternavn og @gmail.com. Slik retten ser det er det ikke tvilsomt at A styrte [virksomhet3] fra start.
Da det er ubestridt at [virksomhet3] fakturerte reelle forhandlere som etter påtalemyndighetens utregning ga en kommisjonsinntekt på 2,2 millioner kroner (A er i post III er tiltalt for å ha unndratt denne inntekten fra beskatning) bemerker retten at det er enighet om at [virksomhet3] ikke bare var et fakturamottakende stråselskap.
Enkeltpersonsforetaket [virksomhet7] var registrert på N5.
N5 fortalte at han ikke utførte ikke arbeid for foretaket, den gang jobbet som renholder og at han hadde alvorlige alkoholproblemer. Han sa at han drakk «hele tiden». Retten legger det til grunn, og bemerker at han ble fulgt til hovedforhandlingen av personell fra Blåkors.
N5 fortalte i sin vitneforklaring at foretaket ble etablert etter at B hadde spurt om foretaket kunne åpnes i hans navn. Ifølge B var N5 var hennes ikke-biologiske onkel. Da N5 i et politiavhør ble spurt om hvorfor han ble valgt til å stå som innehaver av selskapet, viste han til sine problemer og at han var lettlurt.
Som nevnt ovenfor fortalte A at de organiserte spleisekjøp gjennom [virksomhet7]. B fortalte at det var A som foretok det som ble gjort for foretaket og bekreftet at hun sammen med A drev [virksomhet7]. Retten finner det ikke tvilsomt at A og B i realiteten kontrollerte foretaket.
Enkeltpersonsforetaket [virksomhet8] var registrert på N11, og hadde registrert formål «Import av salg av klær og handarbeid». N11 er 77 år og fortalte i sin vitneforklaring at han hadde mottatt uførepensjon fra han var 51 år. Han ble kjent med A gjennom det tamilske miljøet i Norge.
Da han ble konfrontert med [virksomhet6]s opplysninger om at [virksomhet8] hadde kjøpt telekort kontant av [virksomhet1] for ca 24 millioner kroner i 2012 og 2013, bestred han at foretaket hadde kjøpt telekort fra [virksomhet6]. Han husket at B hadde registrert [virksomhet8] som kunde av [virksomhet6], og trodde han da kunne ha vist frem bankkortet og gitt en kopi av passet sitt, men påpekte at han ikke kjøpte kort fra [virksomhet6] via [virksomhet8], kun gjennom [virksomhet18] AS. N11 trodde at [virksomhet8] kunne ha blitt brukt for at andre skulle spare skatt og merverdiavgift. Han visste ikke hvem som sto bak, men hadde hørt rykter om at det kunne være A, B og N14.
Da han ble konfrontert med konkrete bestillinger og innbetalinger gjort av N14 på vegne av [virksomhet8], samt med en epost av 22.3.2013 fra B til [virksomhet6] London vedrørende «[virksomhet8] Order» om kjøp av et bestemt antall telekort av ulike valører og «Inskudd 143 500 kr», opplyste han at N14 er en han møter ukentlig og tar en kaffe, men ikke er en nær venn. Retten tilføyer at A innledningsvis sa at [virksomhet8] var en reell kjøper av telekortene, men endret forklaringen til at spleisekjøp ble organisert via [virksomhet8]. A sa da at N11 og N14 jobbet sammen, at han han selv var med på å organisere spleiselagene og solgte telekort til sine «kontant kunder». Retten tilføyer at N14 har forklart til politiet at han kjøpte telekort via [virksomhet8], at det var for å spare merverdiavgift og derfor aksepterte å betale 83 eller 84 kroner per kort i stedet for 82 kroner, og at han ikke kjøpte alle telekortene. A og Bs mellomværende oversikt over N14s kjøp av telekort fra mai 2013 til januar 2015 viser at N14 kjøpte og betalte telekort for 9,8 millioner kroner, hvor bl.a. personer som A har beskrevet som sine faste kunder (N6, N7 og N15) hadde foretatt innbetalinger for N14. Basert på dette og hva som ellers fremkommer finner retten det ikke tvilsomt at A og B hadde tilstrekkelig innflytelse over [virksomhet8] til uriktig å fakturere virksomheten.
Vedrørende [virksomhet9] stusser retten over at A og B bestred å vite hvem som sto bak [virksomhet9]. A sa etter hvert at det kunne ha vært N14 eller en person kalt N16. Retten viser til hva som fremgår ovenfor med hensyn til hva A og B har registrert i sitt interne system at N14 har betalt for telekort. Retten tilføyer at [virksomhet9] var [virksomhet6]s største kunde i 2012 og ble fakturert for 28 millioner kroner som hele veien ble betalte kontant. For retten fremstår det åpenbart at [virksomhet9] fullt ut var et stråselskap, og ingen reell kunde av [virksomhet1]. Retten påpeker det påfallende ved så stor omsetning i et enkeltpersonsforetak, at [virksomhet9] var registrert på en privatadresse og tilhørte en annen bransje («Renhold av næringslokaler og budbiltjenester»), hadde ingen registrerte ansatte og at innehaveren (N17) var registrert utvandret fra Norge alt i 2006. Da A erkjente å ha organisert spleiselag gjennom [virksomhet9], dog uten å vite hvem kunden egentlig var, er det for retten ikke tvilsomt at A og B fakturerte et enkeltpersonsforetak som ikke hadde drift overhode.
Vedrørende enkeltpersonsforetaket [virksomhet4], bemerker retten at A, B, N8 og Bs bror N10, var registrert som disponenter på selskapets bankkonto. Det er ubestridt at N8 var en nær venninne av B som jobbet i full stilling som sikkerhetsvakt på [virksomhet19]. Ifølge N8s vitneforklaring hadde B spurt henne om å få åpne et firma i hennes navn. Dette var fordi B ikke kunne etablere firmaet da hun jobbet for [virksomhet6]. N8 fortalte at hun hadde lånt ut navn og bankkodebrikke og husket ikke å ha hatt konkrete oppgaver for foretaket. Retten bemerker at N8 verken under hovedforhandlingen eller i møtet med skatteetaten i oktober 2014 fremsto å ha reell kunnskap om foretaket. Retten bygger sistnevnte på vitneforklaringen fra spesialrevisor i Skatteetaten, Camilla Rustøen Øren, som deltok i møtet med N8 og B. A fortalte under hovedforhandlingen at han organiserte spleisekjøp fra [virksomhet6] gjennom [virksomhet4] til sine «faste kunder» og hjalp foretaket bl.a. med å sette penger inn på selskapets konto, men ikke selv hadde «avtalen med N8». Etter å ha blitt konfrontert med sin politiforklaring, erkjente han at han og B i fellesskap hadde besørget at [virksomhet4] hadde fakturert andre enn den reelle kunden (forhandleren) som mottok [virksomhet6] kortene.
Basert på dette finner retten det ikke tvilsomt at A og B kontrollerte [virksomhet4].
Vedrørende aksjeselskapet [virksomhet11] bemerker retten at A og B alene var registrert som disponenter på selskapets bankkonto. Ifølge B var det A som ba henne begynne å jobbe for selskapet og som tok de reelle avgjørelsene for selskapet. Det er ubestridt at B utførte arbeid for [virksomhet11] fra hun begynte der i juni/juli 2014 og at arbeidsforholdet varte til februar 2016. I sin CV har hun angitt at stillingsbetegnelsen var «account executive» og at hun hadde følgende arbeidsoppgaver for [virksomhet11]:
• Taking customer orders and maintaining customer balance/credit.
• Preparing and issuing sales invoices.
• Preparing pay slips for staff.
• Responsible for financial accounts including budgets and cash flow.
• Debtor and creditor reconciliations.
• Reconciliation of Bank statements
•Book-keeping transactions, Ledger entries and journal entries.
• Inputting of suppliers invoices and employee expense claims.
Vedrørende [virksomhet11] erkjente A at han besørget at [virksomhet11] fakturert andre enn de reelle forhandlerne av [virksomhet6]s telekort, dvs. selskaper eid av N2. Som nevnt har N2 omtalt seg som en venn av A. N2 er han som i 2019 ble dømt for lånebedragerier.
Basert på ovennevnte finner retten det ikke tvilsomt at A og B kontrollerte [virksomhet11].
Det er på det rene at enkeltpersonsforetaket [virksomhet13] ble viderefakturert av [virksomhet4] og [virksomhet11] for [virksomhet4] og [virksomhet11]s kjøp av telekort fra [virksomhet6]. Fakturaene er fremlagt.
[virksomhet13] har samme registrerte innehaver som [virksomhet3], dvs. As venn N1. Som nevnt ovenfor var det imidlertid A som drev [virksomhet3]. Retten finner det ikke tvilsomt at N1 også her var satt inn som stråmann for foretaket. Retten gjentar at N1 den gang drakk mye, at N1 er onkelen til bedrageridømte N2 og at N2 karakteriserte seg som en venn av A og kjente B. A beskrev ikke N2 som en venn, men erkjente at han selv besørget at [virksomhet11] fakturerte «N2s selskaper» i stedet for reell kjøper av kortene, hvorav [virksomhet13] var et slikt N2-selskap. Retten viser også til N1s forklaring om at han gav nevøen N2 kodebrikken og personnummer slik at han kunne registrere enkeltmannsforetaket [virksomhet13] og at N1 fortalte at han ikke hadde noe med driften i selskapet å gjøre.
Basert på dette, og det faktum at [virksomhet4] og [virksomhet11] var kontrollert av A og B som urettmessig viderefakturerte [virksomhet13] for fakturaer mottatt fra [virksomhet6], finner retten det utvilsomt at A og B hadde tilstrekkelig innflytelse over [virksomhet13] til å kunne feilfakturere virksomheten.
Det er på det rene at [virksomhet14] AS ble viderefakturert av [virksomhet11] for [virksomhet11]s kjøp av telekort fra [virksomhet6]. Fakturaene er fremlagt.
Nevnte N1 var registrert som styreleder i aksjeselskapet [virksomhet14]. Han fortalte i sin vitneforklaring at han var ukjent med sin rolle og ikke hadde signert dokumentene da aksjene ble kjøpt. Han trodde nevøen N2 hadde misbrukt tilgangen til hans bankbrikke. For retten er det ikke tvilsomt at N1 også her fungerte som stråmann. Retten viser igjen til hva som er nevnt om N2, vennskapsforholdet med A og at A har erkjent han visste at [virksomhet11] fakturerte både [virksomhet13], [virksomhet14] og [virksomhet15] etter avtale med N2 selv om kortene ble levert til andre. A måtte forstås slik at han mente at [virksomhet14] var et «N2-selskap».
Basert på dette og det som for øvrig er nevnt finner retten det utvilsomt at A og B hadde tilstrekkelig innflytelse over [virksomhet14] til å kunne feilfakturere selskapet i stedet for å fakturere de reelle forhandlerne.
Det er på det rene at [virksomhet15] AS ble viderefakturert av [virksomhet11] for [virksomhet11]s kjøp av telekort fra [virksomhet6]. Fakturaene er fremlagt. Som nevnt har A har erkjent at han at visste at [virksomhet11] fakturerte [virksomhet15] etter avtale med N2, selv om kortene ble levert til andre.
Registrert innehaver var N18. N18 fortalte i sin vitneforklaring at han arbeidet som renholder og ikke kjente til opprettelsen av aksjeselskapet, men at han hadde lånt ut sin bankbrikke til N2 som skulle hjelpe han med å få et lån da han trengte penger til sin datters bryllup. Etter hvert fikk han låne totalt 320 000 kroner, men i relasjon til banken ble han holdt ansvarlig for et større beløp. Da han ikke fikk bankbrikken tilbake sperret han den etter ca syv måneder. N18 bestred at han hadde signert på dokumentene som etablerte [virksomhet15], og fortalte at verken registrert epostadresse eller telefonnummer var hans. Han kjente heller ikke til [virksomhet11] eller til salg av telekort. Slik retten ser det var han utvilsomt satt inn som stråmannsinnehaver av selskapet.
Basert på dette og det som for øvrig er nevnt, herunder at A har erkjent at [virksomhet15] var N2s selskap, bemerker retten at det ikke er holdepunkter for at foretaket drev reell virksomhet som gjaldt telekort. Retten finner det utvilsomt at [virksomhet15] i stedet ble feilfakturert av [virksomhet11] etter avtale mellom A og N2.
Enkeltpersonsforetaket [virksomhet12] ble viderefakturert av [virksomhet4] for [virksomhet4]s kjøp av telekort fra [virksomhet6]. Fakturaene er fremlagt. Verken B eller A husket foretaket eller registrert innehaver N19.
Da det er utvilsomt at A og B drev [virksomhet4] og besluttet hvem som skulle faktureres og det er helt usannsynlig at de ikke visste hvem som sto bak [virksomhet12] som [virksomhet4] fakturerte med 6 478 000 kroner fordelt på 14 fakturaer, finner retten det utvilsomt at de på en eller annen måte hadde innflytelse over foretaket slik at det tillot å bli fakturert eller bevisst fakturerte et «tomt» selskap fordi de anså oppdagelsesrisikoen liten.
Retten bemerker at foretaket ble registrert avviklet den 29.8.2013 og at [virksomhet4] før dette bare hadde fakturert 492 000 kroner av de totale 6 478 000 kronene. [virksomhet4] har altså fakturert et avviklet selskap.
Når det gjelder kommisjonsinntekt hos navngitte reelle forhandlere beregnet til å være 16,3 millioner kroner, bemerker retten at [virksomhet6]s fakturaer til stråselskapene og andre dokumenter, sammenhold med As og Bs interne system bestående av Card stock, Cash stock og mellomværende oversikt per kunde, viser at det var andre enn de reelle forhandlerne som ble fakturert av [virksomhet6], og etter hvert ble viderefakturert av [virksomhet4] og [virksomhet11].
Ved å vise til konkrete bestillinger, faktureringer, faktiske betalinger og utleveringer angitt i [virksomhet6]s ordresystem, [virksomhet6]s fakturaer, [virksomhet6]s Daily Cash Collection Report, [virksomhet6]s Voucher Card – sales report og [virksomhet6]s bankutskrift, sammenholdt med hva som parallelt fremgikk i de tiltaltes Card stock, Cash stock og mellomværende oversikt, har påtalemyndigheten dokumentert en parallell strøm av penger og telekort i [virksomhet6]s systemet og i As og Bs interne system. Dette ble gjort både fra Modus I og Modus II perioden. Verken de fremlagte eksemplene, eller opplysningene om at dette fortsatte på samme måte, ble tilbakevist av de tiltalte eller av deres forsvarere.
Det interne systemet viser at telekortene betales av og utleveres til en rekke reelle navngitte forhandlere, slik at det er snakk om en hel rekke mindre transaksjoner. Dette står i motsetning til hva som fremgår av [virksomhet6]s dokumenter, som viser store salg til noen få forhandlere. Dette ble illustrert både ved gjennomganger av konkrete transaksjoner, og ved hjelpedokumenter som sammenstilte informasjonen fra [virksomhet6]s dokumenter med informasjon fra A og Bs interne system. Det fremkom ikke reelle innsigelser mot resultatet av påtalemyndighetens analyse av det omfattende dokumentgrunnlaget.
Retten tilføyer at A og B har erkjent at det som står i deres interne dokumenter er korrekt og at A har erkjent å ha levert ut telekort til konkrete personer som ikke er fakturert, hvor navnet fremgår av de tiltaltes mellomværendeoversikt, herunder bl.a. N7, N6 og N15. Retten gjentar også at A erkjente at [virksomhet11] viderefakturerte N2s selskaper, i stedet for å fakturere de reelle forhandlerne som mottok kortene.
Når det gjelder beregningen av brutto kommisjonsinntekt til de navngitte forhandlerne på 16,3 millioner kroner, bemerker retten at påtalemyndigheten tatt utgangspunkt i 18 % av utsalgsprisen, som er standard kommisjon fra [virksomhet6]. Kommisjonen er 100 % av utsalgsprisen for bonuskortene da disse ble utstedt gratis fra [virksomhet6]. Utstedte fakturaer gjør det mulig å regne seg frem til kommisjonen.
Det kan reises spørsmål hvorvidt det kan få betydning for beløpets størrelse hvorvidt A og B selv kan ha tilegnet seg bonuskort, og så solgt dem «svart» til sluttbruker eller til andre. Ingen av de tiltalte erkjente det uttrykkelig, men A sa en gang under hovedforhandlingene at han «dekket tapene med bonuskort». Slik retten forsto det snakket han om tap som oppsto om en av deltakerne i spleiselaget ikke betalte for sine telekort.
Slik retten ser det får det ikke betydning for størrelsen av unnlatt opplyst kommisjonsinntekt og unndratt skatt om de tiltalte tilegnet seg bonuskortene og solgte dem. I et slikt tilfelle vil de selv utgjøre en forhandler som ikke er fakturert, slik at det ikke reduserer unndratt beløp.
Som nevnt fremgår det av det interne systemet at de tiltalte enkelte ganger solgte kortene dyrere enn hva [virksomhet6] gjorde, slik at reell forhandler fikk mindre kommisjon. I den grad det innebar at de tiltalte fikk en del av kommisjonen, bemerker retten at heller ikke dette reduserer omfanget av skattesviket. I slike tilfeller må de tiltalte anses som en forhandler som ikke ble fakturert, slik at dette er innenfor tiltalen.
Ut over bemerkningen at forholdene er innenfor tiltalen uansett hvilken forhandleren som mottok bonuskortene og de ekstra kronene, tilføyer retten at temaet «butikk i butikk» og de tiltaltes mulige fortjeneste ved salg av bonuskort, samt telekort til høyere pris, var tema flere ganger under hovedforhandlingen, slik at det var tilstrekkelig kontradiksjon om spørsmålet.
At det nevnte er innenfor tiltalen, slik at usikkerhet knyttet hvem som mottok kommisjonsinntekt ikke reduserer unndratt skatt i relasjon til tiltalen, og at det har vært tilstrekkelig kontradiksjon, underbygges av hva Høyesterett uttalte om en tilsvarende problemstilling i HR-2009-01801-U. De underliggende forhold er mer utfyllende beskrevet i LB-2008-90794-1. Dette er den såkalte Kebab-dommen som gjelder skatteunndragelse i flere omsetningsledd, som behandler problemstillinger relevante for vår sak.
Retten legger således til grunn at [virksomhet6], for en kommisjonsinntekt på forhandlernivå på 16,3 millioner, ikke fakturerte de A leverte telekortene til, men at han og B besørget at [virksomhet6] stedet fakturerte [virksomhet3], [virksomhet7], [virksomhet8], [virksomhet9], [virksomhet10] og [virksomhet4] (Modus I), og at mellomleddet [virksomhet4] og [virksomhet11] fakturerte [virksomhet12], [virksomhet13], N1, [virksomhet14] og [virksomhet15].
Når de gjelder de øvrige påstått unndratte kommisjonsinntektene på mer enn 40 millioner kroner, beregnet ut fra hva [virksomhet6] fakturerte stråselskapene, herunder [virksomhet4] og [virksomhet11] som viderefakturerte, er det ikke ført bevis for hvem som har betalt og mottatt telekortene. Retten vet således ikke hvem de reelle forhandlerne er. Retten finner det likevel utvilsomt at kommisjonsinntekten er opparbeidet av reelle forhandlere som ikke er fakturert.
Retten gjentar at det ikke er holdepunkter for at stråselskapene selv solgte til de reelle forhandlerne når man ser bort fra salg med faktura som er gjort gjennom [virksomhet3] (tiltalens post III). Det er heller ikke holdepunkt for at stråselskapene solgte til sluttbruker. Retten kan på bakgrunn av dette, og det som ellers er nevnt, sikkert legge til grunn at det har oppstått en ytterligere kommisjonsinntekt på drøye 40 millioner kroner hos forhandlere som ikke er fakturert. Det er på det rene at stråselskapene, altså selskap som ikke mottok telekortene, ble fakturert av [virksomhet6], samt av [virksomhet4] og [virksomhet11] (som først var fakturert av [virksomhet6]) for telekort som ved videresalg ga en kommisjonsinntekt på drøye 40 millioner kroner. Det kan ikke være tvilsomt at kommisjonsinntekten oppsto hos de reelle forhandlerne som hadde mottatt de fysiske telekortene og hadde mulighet for å selge dem til fastsatt utsalgspris.
Retten påpeker at det fremstår helt usannsynlig at de reelle forhandlerne ikke har solgt telekortene de har mottatt. [virksomhet6] telekort forringes ikke (ringeminuttene består), og telekortene kunne ifølge As forklaring ikke tilbakeleveres til [virksomhet6]. Det foreligger heller ingen opplysning om at telekort som [virksomhet6] hadde fått betalt for og utlevert, ble deaktivert.
Ovennevnte vurderinger baserer seg på at de aktuelle stråselskaper bare var stråselskaper. Ut over hva som er nevnt tilføyer retten dette underbygges av sterke holdepunkter for at A og B hadde økonomisk interesse i sitt interne system. Det fremstår naturlig at de skulle ønske å tjene noe ekstra. Retten gjentar at det interne systemet viser at kundene ved flere anledninger aksepterte å betale mer for kortene. Fremlagt dokumentasjon viser at A tok mer betalt om kunder ønsket å kjøpe telekort uten å bli fakturert.
Han skrev i en epost 24. september 2015 til forhandleren Drammen lyd og bilde:
«Hva vil du ha??? Med faktura??? Uten faktura er det 84»
Det er også fremlagt en melding fra A til N14 fra 1. juli 2017, dvs. etter tiltaleperioden men før Økokrims aksjon, hvor A skrev:
«My price without paper is 84».
Retten bemerker også det påfallende ved at «spleiselagene» skjedde gjennom selskaper som de tiltalte formelt verken var eiere eller drivere av, men i flere tilfeller disponerte bankkontiene til, og som avløste hverandre. Som nevnt kontrollerte de tiltalte og personer knyttet til dem disse selskapene, eller så var det snakk om tomt selskap ([virksomhet9]) eller nedlagt selskap ([virksomhet12]). Oversikten i hjelpedokumentet viser at [virksomhet1] fakturerte en eller to kunder ad gangen i en periode på inntil to år, med en viss overlapping, men slik at systemet viser at den ene kunden overtok for den forrige. Retten tilføyer at inntektspotensialet (muligheten for å ta høyere pris) øker når man selger til forhandlere som verken betaler skatt eller merverdiavgift.
Selv om det ikke får betydning for vurderingen av straffeskyld hvorvidt A og B tjente penger på det interne systemet, tilføyer det påfallende ved at A i en epost til [virksomhet6] London 2.4.2012 foreslo at man innførte et minste krav for kjøp på 1000 telekort i Oslo og 500 telekort utenfor Oslo for å oppnå ordinær kommisjon. Dette ble implementert. A begrunnet henvendelsen med behov for å spare arbeid og reisekostnader for [virksomhet6]. Det er imidlertid på det rene at han og B opprettholdt muligheten for at enkeltforhandlere fikk kjøpe et mindre antall kort via det interne systemet de administrerte, hvor det som nevnt er tilfeller der deltakeren i spleiselaget måtte betale mer til dem for telekortene enn ved å kjøpe fra [virksomhet6]. Retten bemerker også det påfallende ved at A foreslo en høyere antallsgrense i Oslo, hvor reise verken tok tid eller var særlig kostbart.
Slik retten ser det er det betydelige holdepunkter for at A og B innførte et system, som innebar fakturering til stråselskaper, egnet for å skape overskudd for dem og andre i deres miljø. For retten fremstår det usannsynlig at de ikke satt igjen med større deler av fortjenesten hensyntatt det omfattende arbeidet de la inn for å organisere det interne salgssystemet. Det er illustrerende for deres interesse i dette at B fortsatt å føre det interne system da hun var i svangerskapspermisjon fra [virksomhet5], samtidig som oppgavene for [virksomhet6] ble overlatt til vikaren.
Forsvarerne har anført at det ikke kan utelukkes at mulig unndratt kommisjonsbeløp er lavere enn påtalemyndigheten har regnet seg frem til basert på [virksomhet6]s fakturaer. Retten finner det usannsynlig at da fakturaene som gir grunnlag for beregning av kommisjonsinntekten er betalt av stråselskapene til [virksomhet6]. Fakturaene var lagret i [virksomhet6]s skytjeneste. Retten kan ikke se at [virksomhet6] har hatt interesse av å blåse opp tallene. Det motsatte er tilfellet da omfang av omsetning er relevant for [virksomhet6]s egne forhold. Som nevnt har [virksomhet6], basert på egne fakturaer, akseptert å betale 13,9 millioner i merverdiavgift som de fakturerte stråselskapene unnlot å betale. Retten gjentar at [virksomhet6] var tiltalt i saken.
Retten legger således til grunn at A og B i fellesskap besørget at det ble solgt [virksomhet6] telekort kontant til reelle forhandlere som ga en reell provisjon på 57,3 millioner kroner, hvor stråselskapene ble fakturert i stedet for de reelle forhandlerne som ikke ble fakturert.
Det retten må ta stilling til i neste punkt er hvorvidt det sikkert kan legges til grunn at de reelle forhandlerne unnlot å oppgi sin kommisjonsinntekt til beskatning.
Retten legger til grunn at det var en kjent problemstilling i telekortbransjen at forhandlerne ikke ønsket å motta faktura. A fortalte at det var slik. Det ble bekreftet av vitnet N20, daværende salgsansvarlig i MyCall, som var en konkurrent til [virksomhet6] i Norge. Bs bror, N10, som fortalte at han startet [virksomhet11] sammen med As bror og at A arbeidet for [virksomhet11], sa i sin vitneforklaring at det var svært vanskelig å få forhandlerne til å godta faktura. Han utdypet det i et varsel til Skatteetaten av 20.10.2016 hvor han skrev:
Opprinnelig innsatt bildefil som viser tekst er utelatt ettersom det ikke lar seg gjøre tilgjengelig i henhold til krav om universell utforming og personvern. Ta kontakt med tingretten for spørsmål, Lovdatas anm.
Bs bror fortalte altså i 2016 om omfattende svart virksomhet ved salg av telekort. Det er ingen grunn til å tro at dette var annerledes i årene før. Bs forklaring om at hun var ukjent med dette er ikke troverdig.
Når det gjelder de navngitte forhandlerne, som har kjøpt telekort tilsvarende kommisjon på 16,3 millioner kroner, er det avklart at disse ikke har oppgitt aktuell inntekt til beskatning. Dette gjelder N7 («N7»), N14, N21 («N21»), N15 («N15»), N22 («N22»), N23 («N23») og N6 «N6»). Skattedokumenter ble fremlagt for retten og opplysningene ble ikke bestridt.
Når det gjelder salg av telekort som ga en ytterligere kommisjonsinntekt på drøye 40 millioner kroner, viser retten til at det er bevist at [virksomhet6], samt [virksomhet4] og [virksomhet11] (som først var fakturert av [virksomhet6]), fakturerte stråselskaper i stedet for de reelle forhandlerne. Retten finner å kunne utelukke at det samtidig ble sendt fakturaer til de reelle forhandlerne. Retten viser til at det var vanlig at forhandlerne ikke ønsket å bli fakturert, samt at det er upraktisk og usannsynlig at en leverandør vil fakturere to kjøper for samme vare, en av fakturaene dermed er falsk.
Videre er det sentralt at de reelle forhandlerne, heller ikke ut fra hva A og B sa at de gav ut av dokumenter, mottok det som var nødvendig for å oppgi kommisjonsinntekt til beskatning.
Før retten kommenterer dokumentene som skal ha blitt gitt ut, slår retten fast at de tiltalte ikke kunne ha en forventing om at dokumentene ble brukt for å oppgi inntekt til beskatning i og med at de visste at stråselskapene ble fakturert. Retten tilføyer at dette også gjelder da [virksomhet4] og [virksomhet11] fungerte som mellomledd mellom [virksomhet6] og stråselselskapene. Retten viser til A og Bs tilknytning til [virksomhet4] og [virksomhet11], og at de visste hvilke selskaper/hvem [virksomhet4] og [virksomhet11] fakturerte for [virksomhet6] telekort.
Da A har opplyst at de reelle mottakerne av telekortene da spleisekjøp ble organisert gjennom [virksomhet3], fikk en håndskreven kvittering og en delivery note, hvor [virksomhet3] var oppgitt som selger, bemerker retten at det ikke innebærer at den reelle forhandleren ble fakturert.
Retten forsto A slik at han også senere ga ut en del håndskrevne kvitteringer. B mente at han gjorde det konsekvent. Ifølge B inneholdt de håndskrevne kvitteringene navn på kjøper, antall kort og beløp, ifølge henne det som ville stått i [virksomhet6]s fakturaer. Retten finner det imidlertid ikke troverdig at det ble utstedt håndskrevne kvitteringer til reell forhandler, eller at de var så komplette at de kunne benyttes som fakturaer. Det er ingen holdepunkter for dette i sakens dokumenter, det ville vært svært arbeidskrevende, er ikke opplyst av A og ville utad gitt inntrykk av at A og B drev «butikk i butikk». Retten bemerker også det påfallende ved at ikke en eneste håndskrevet kvittering er funnet til tross for omfattende beslag. A og B kunne uansett ikke «kopiere» [virksomhet6]s fakturaer da innholdet ville måtte være annerledes i og med at både kjøper og antall kjøpte kort ikke var den samme som i [virksomhet6]s fakturaer. Retten tilføyer at en håndskrevet kvittering som bekrefter mottak av en pengesum uten at reell leverandør eller korrekte varer er angitt, ikke kan brukes som grunnlag for å dokumentere en varekostnad.
Da A også sa at han ga ut «delivery note» til de reelle forhandlerne, som er [virksomhet6] dokumentet som gir oversikt over salget til den konkrete forhandleren over type kort, antall, priser, kommisjon, ordrenummer, bemerker retten at dokumentet ikke kan brukes som fakturagrunnlag for andre enn oppgitt mottaker av telekortene, altså stråselskapet.
A tilføyde at reell mottaker av telekortene kunne logge seg inn og hente fakturaen fra [virksomhet6] etter å ha fått stråselskapets brukernavn og passord. Retten bemerker at denne ikke kunne benyttes av reell forhandler da den ikke gjaldt forhandleren.
Retten kan således utelukke at de reelle forhandlerne mottok underlagsmateriale som gjorde det aktuelt og mulig for dem å oppgi sin kommisjonsinntekt til beskatning.
Retten slutter seg videre til Borgarting lagmannsretts bemerkning i LB-2008-90794-1 om at når utsalgssteder får kjøpe varer svart, er det tilrettelagt for at videresalg holdes utenom regnskapet, og at utsalgsstedene ikke kan bokføre salg uten at det også er bokført innkjøp av salgsvarer. Retten forstår sistnevnte slik at dette i praksis er utelukket fordi manglende fradrag for innkjøpskostnaden gjør den skattemessige fortjenesten så stor at skatten spiser opp fortjenesten.
Retten tilføyer at skattesubjekter fra 1.1.2011 ikke fikk fradrag for kostnader over 9 999 kroner ved kontant betaling, se skatteloven § 6-51 første ledd. Det innebærer at større beløp måtte betales via bank for at kostnaden skulle påvirke skatteberegningen. Forhandlere som foretok større innkjøp av telekort hadde fra 2011 dermed ingen interesse av å oppgi kommisjonsinntekt til beskatning når telekortene var betalt kontant, fordi skatten da ville spise opp hele kommisjonen. Det innebærer at de reelle forhandlerne ikke hadde noen interesse av å bli fakturert når de betalte kontant, fordi fakturaen uansett ikke kunne redusere fortjenesten. Retten ser at dette kan reise spørsmål ved hvorvidt de tiltalte kan anses å ha medvirket til skatteunndragelse, fordi de var kjent med at manglende faktura ikke hadde betydning. Slik retten ser det er dette feil innfallsvinkel. Det var og er en kjensgjerning at kontant betaling av varer fra leverandør er svært uvanlig og hindrer sporbarhet. Retten finner det utvilsomt at de tiltalte visste dette og at unnlatt fakturering gjorde at de reelle forhandlerne nettopp kunne velge å betale kontant. Retten finner det altså utvilsomt at de reelle forhandlerne betalte kontant i tiltro til at de ikke ville bli fakturert og at de tiltalte var bevisst det. Denne vissheten er kjernen av medvirkningshandlingen. Det samme er det ekstra leddet som de tiltalte innførte i Modus II perioden, som viser at de forsto at unnlatt fakturering og kontant betaling var forutsetningen for de reelle forhandlernes kjøp av telekort, og at det ville medføre at kommisjonsinntekt ikke ville bli oppgitt til beskatning.
I strid med forsvarernes anførsler kan ikke retten se at primærforbrytelsen hos de reelle forhandlerne er uklar, selv ikke hvor forhandleres navn er ukjent. Forsvarerne anførte at det faktum at det ikke er foretatt bokettersyn hos de reelle forhandlerne, innebærer usikkerhet om de faktiske forhold, herunder om inntekt er oppgitt til beskatning. Retten er ikke enig i det og viser til momentene ovenfor som angir hvorfor retten sikkert kan legge til grunn at de reelle forhandlerne ikke oppga sin kommisjonsinntekt til beskatning. Som Borgarting lagmannsrett forutsetningsvis uttrykte i LB-2008-90794-1 kan man legge til grunn at et detaljistledd selger svart i samme omfang som man har kjøpt inn varer svart. Saken gjaldt svart omsetning av kebab kjøtt i flere nivåer; fra farseprodusent til grossist til detaljist til forbruker. De tiltalte ble dømt for å ha medvirket i et samordnet opplegg for skatte- og avgiftsunndragelser i sine tre virksomheter, og derved, som en konsekvens, å ha lagt til rette for unndragelser også i detaljistleddet. På samme måte som i vår sak hadde man lite kunnskaper om hva som hadde skjedd på detaljistnivået. Retten tar inn lagmannsrettens uttalelse:
Påtalemyndigheten og skatteetaten har lagt til grunn at farsekebaben som utsalgsstedene kjøpte svart fra [virksomhet20], også ble solgt svart til detaljistenes kunder. Lagmannsretten er enig i at det er mange og sterke indikasjoner på at det foregikk svart omsetning også i detaljist-leddet. Selv om det ikke er grunnlag for å fastslå hvor mye som ble unndratt av den enkelte forhandler, er det etter lagmannsrettens vurdering ikke rimelig tvil om at det i dette salgs-leddet foregikk utstrakt skatte- og avgiftsunndragelse. Med bakgrunn i skatteetatens kontroll av [virksomhet20]s kunder er det også grunnlag for å fastslå at unndragelsen i sisteleddet minst gjaldt like stort kvantum kebab som det [virksomhet20] hadde levert svart.
Dommen er rettskraftig da Høyesteretts ankenektelse (Rt-2009-1109) verken fant at ankene over lovanvendelse, saksbehandling eller straffutmåling kunne føre frem. Retten tilføyer at [virksomhet20] er engros leddet som solgte kebab kjøtt til utsalgsstedene. Informasjonen man hadde om detaljistleddet var begrenset til [virksomhet20]s liste over 91 navn, hva 28 utsalgssteder oppga av kjøp fra [virksomhet20], hvor man ved avstemming mot [virksomhet20]s regnskap avdekket at kundene ikke alltid hadde bokført alt kjøp fra [virksomhet20], bokettersyn hos en enkeltforhandler som ikke avdekket svart innkjøp og prøvekjøp av kebab fra ulike forhandlere for å avklare mengden kjøtt per kebabporsjon. De tiltalte hadde fått avslag på begjæring om innsyn i skattedokumenter hos utsalgssteder, hvor lagmannsretten uttalte at det ikke kunne anses som feil i relasjon til de tiltaltes mulighet til å forberede sitt forsvar. Kort oppsummert fant lagmannsretten det utvilsomt at kjøtt som var kjøpt inn svart, ble solgt svart videre.
At straffesakene i vår sak mot de navngitte primærforbryterne (de reelle forhandlerne) er henlagt og overført til skatteetaten for vurdering av etterberegning av skatt og ileggelse av tilleggsskatt, får heller ikke betydning. Årsaken til Økokrims henleggelser er «kapasitetshensyn». Sakene er ikke henlagt «på beviset stilling» eller som «intet straffbart forhold». Selv om straffesakene mot primærforbryterne ikke skulle vært henlagt, bemerker retten at det ikke ville ha endret de tiltaltes stilling. Da ligningsbehandlingene ikke er avsluttet, tilføyer retten at Høyesterett i Rt-2008-158 slo fast at det ikke er vilkår for å iretteføre en sak om skattesvik at det foreligger vedtak om endring av ligning og tilleggsskatt.
Retten finner det således sikkert bevist av 57,3 millioner kroner i kommisjonsinntekt er unnlatt oppgitt til beskatning av de reelle forhandlerne.
Det er på det rene at A og B hadde ulike roller i det interne systemet som tilrettela for skatteunndragelse hos de reelle forhandlerne.
Vedrørende A ser ikke retten behov for å beskrive hans gjerninger ytterligere for å belyse at han objektivt sett har medvirket til grovt skattesvik. Da B ikke hadde samme kontaktflate mot de reelle forhandlerne som A, er det nødvendig med å forklare noe mer hvorfor retten heller ikke er i tvil om at hun objektivt sett har medvirket til grovt skattesvik.
Det er på det rene at hun og A arbeidet tett sammen, snakket samme språk og i fellesskap driftet det interne systemet. Det er ubestridt at B hovedsakelig laget dokumentene og i alle tilfeller var den som fylte dem ut. Selv om retten legger til grunn at hun i stor grad satte inn opplysninger som A ga henne, er retten ikke i tvil om at hun hadde full oversikt over funksjonen til det interne systemet, herunder at de fakturerte selskapene var stråselskaper og at manglende fakturering av de reelle forhandlerne gjorde at de reelle forhandlerne betalte kontant og ville unnlate å oppgi kommisjonsinntekt til beskatning. I tillegg til at B møtte reelle forhandlere når de kom med kontant betaling til kontoret i [adresse3] og hun ga [virksomhet6] London beskjed når betaling var mottatt og av hvem, var hun den som registrerte [virksomhet6]s kunder, slik at hun visste at fakturert kunde og reell kunde ikke var samme selskap eller person. Det får ingen betydning at det ikke var B eller [virksomhet5] som rent faktisk utstedte [virksomhet6]s fakturaer til stråselskapene.
Retten bemerker at de tiltaltes første aktivitet i intern Card Stock er allerede 4.5.2010, som angir en «Balance» på 1 058 50-kroners kort, 12 679 100-kroners kort og 5 667 200-kroners kort. Retten bemerker at det gir en utsalgspris på 2 454 200 kroner, og ville ha gitt en faktura på 2 012 444 kroner (82 % av 2 454 200 kroner), som er hva [virksomhet6] fakturerte [virksomhet3] i mai 2010. De neste linjene viser hvilken reell forhandler som fikk hvilket antall kort av hvilken type. Slik fortsetter skjemaet til linjen hvor nye antall kort av hver type føres inn i skjemaet og det angis «Activated» i kolonnen som ellers angir navn, noe som utvilsomt betyr at det er ført inn nye aktiverte telekort i intern beholdningen, klare for utlevering. Slik fortsetter Card stock. I de tiltaltes Cash stock fremgikk det at det var andre enn forhandlerne som kjøpte og betalte for telekort som ble fakturert. Retten viser til hva som er nevnt ovenfor om at navnene på stråselskapene kun fremgikk i linjene i skjemaet hvor større beløp ble ført ut av skjemaet, som ikke kan forstås annerledes enn hva det aktuelle stråselskapet ble fakturert. Retten viser også til hvordan B knyttes til flere av stråselskapene, samt til [virksomhet4] og [virksomhet11], og at personer i hennes utvidede krets ble utnyttet som ståmenn. Retten tilføyer at B var knapp og vag i sin forklaring, utvilsomt underkommuniserte sine økonomikunnskaper, hadde påfallende dårlig hukommelse på en rekke punkter. Vedrørende Modus I tilfellene gjentar retten at B i svangerskapspermisjon fortsatte å føre det interne systemet i stedet for å overlate det til sin vikar, som viser at hun forsto at systemet burde holdes skjult. I relasjon til Modus II tilfellene tilføyer retten at B, da hun arbeidet for [virksomhet11], sendte revisor en «stock report» hvor navnene på de reelle kundene som sto i kolonne M var tatt ut. På den måten fremgikk det ikke hvem som var de reelle mottakerne av telekortene, slik at revisor ikke kunne oppdage at stråselskaper var fakturert.
Når det gjelder subjektiv skyld finner retten det utvilsomt at de tiltalte forsto at de ikke ga dokumenter til de reelle forhandlerne som gjorde det mulig å oppgi kommisjonsinntektene til beskatning. Retten gjentar at det ikke er troverdig at dokumenter ble gitt ut, og at det de tiltalte hevdet at ble utlevert, i alle tilfeller ikke kunne fungere som faktura.
Retten finner det utvilsomt at både A og B forsto at resultatet av deres handlinger ville være at de reelle forhandlerne sikkert eller mest sannsynlig ville unnlate å oppgi sin kommisjonsinntekt til beskatning, slik at de tiltalte forsettlig medvirket til skatteunndragelse på forhandlernivå. Som nevnt ovenfor forsto de at unnlatelse av å oppgi inntekt til skattemyndighetene kan medføre en skattemessig fordel.
Forsvarerne har fremhevet betydningen av at de tiltaltes motiv ikke var å medvirke til skatteunndragelser, men bidra til økt salg for [virksomhet6]. Det er ikke relevant for vurdering av straffeskyld så lenge de tiltalte ved sine handlinger samtidig forsto at de la til rette for skatteunndragelse på forhandlernivå, og at det mest sannsynlig ville skje. Skatteunndragelse trenger ikke å være noe de ønsket for at de skal kunne domfelles.
Retten tilføyer at det ikke påvirker vurderingen av straffeskyld hvorvidt [virksomhet6] London – aktivt eller passivt- kan ha medvirket til A og Bs handlinger, eller bevisst overså opplegget. Det er ubestridt at de tiltalte ikke ble tvunget av [virksomhet6] til å utføre det de er tiltalt for. At en arbeidsgiver skulle bifalle en ulovlig praksis eller selv begå mulig straffbare handlinger, fritar ikke A og B for straffansvar så lenge de forsto at de medvirket til skatteunndragelse på forhandlernivå. Retten trenger derfor ikke ta stilling til [virksomhet6]s rolle. Som følge av det er retten ikke enig med forsvarerne i at mer etterforskning av [virksomhet6] London ville fått betydning.
Forsvarerne har anført at det faktum at de tiltalte ga opplysninger til politiet som bidro til oppklaring, illustrerer at de ikke forsto at de medvirket til skatteunndragelse på forhandlernivå. Vedrørende dette gjentar retten at det ikke er troverdig at de ikke forsto at mottak av kontant betaling og unnlatt fakturering innebar at de tilrettela for at forhandlerne unnlot å oppgi kommisjonsinntekten til beskatning, at det sikkert eller mest sannsynlig ville skje og unnlatt opplysning om kommisjonsinntekt kunne få skattemessig betydning. Hva de tiltalte ellers forsto/ikke forsto med hensyn til hvorvidt forholdet var straffbart eller hvilket straffebud forholdet rammes av, er ikke relevant ved vurderingen av subjektiv skyld.
Retten finner det etter dette sikkert bevist at de tiltalte med viten og vilje, ved fysiske og psykiske handlinger, tilrettela for et system som innebar psykisk medvirkning til de reelle forhandlernes skattesvik. Både de objektive og de subjektive vilkårene er tilstede.
A og B dømmes for overtredelse av ligningsloven § 12-2 nr 1 jf. nr 2 jf. § 12-1 nr 1 bokstav a jf. nr 2 annet punktum og for overtredelse av straffeloven § 379 jf. § 378 jf. straffeloven § 15.
Ved avslutningen av hovedforhandlingen ble det bekreftet at A erkjente straffeskyld for post II a (brudd på bokføringsloven) og delvis straffeskyld for post III (grovt skattesvik).
Retten bemerker at reell driver av et foretak i henhold til bokføringsloven § 2 andre ledd plikter å besørge bokføring for foretaket og etter § 7 plikter å bokføre «alle opplysninger nødvendige for å utarbeide spesifikasjoner av pliktig regnskapsrapportering som nevnt i lovens § 5 og pliktig regnskapsrapportering».
Som nevnt ovenfor erkjente A at han ble den reelle driveren av enkeltpersonsforetaket [virksomhet3] som var registrert i N1 sitt navn. Retten har funnet det bevist at han var reell driver fra start. Det er på det rene at det ikke foreligger regnskap for virksomheten i årene 2010 – 2012. Da A tidlig under hovedforhandlingen hevdet at regnskapsfører N24 hadde ført regnskap for virksomheten, slik at inntekt ville havnet på N1 sin selvangivelse, og at han selv hadde levert fakturaer og oversikt over kontantsalg til N24, tilføyer retten at N24 i sin vitneforklaring bestred å ha ført regnskap og å ha mottatt underlagsmateriale fra A.
Da det uansett er på det rene at regnskap og bokføring ikke foreligger, A var bevisst sin rolle i [virksomhet3], herunder at registrert innehaver ikke utførte arbeid for virksomheten, finner retten det sikkert bevist at A med viten og vilje har brutt bokføringsloven § 15 første ledd annet straffalternativ, jf. § 2 annet ledd jf. § 7, slik at han har utvist forsett. Retten finner det utvilsomt at han var fullt bevisst momentene som etter rettens skjønn gjør forhold særlig skjerpende; ved at intet regnskap ble ført i en periode på hele tre år.
Både de objektive og subjektive vilkår for straff er etter dette oppfylt.
A dømmes for overtredelse av bokføringsloven § 15 første ledd andre straffalternativ jf. § 2 andre ledd jf. § 7.
Når det gjelder tiltalen for grovt skattesvik ved at A skal ha unnlatt å oppgi inntekt fra [virksomhet3] på minst 2,2 millioner kroner (i 2010 minst 1 450 000 kr, i 2011 minst 700 000 kr og i 2012 minst 50 000 kr) gjentar retten at A innledningsvis erkjente delvis straffeskyld. I prosedyren uttalte hans forsvarere at det ikke lenger ble bestridt straffeskyld. Det påståtte skattesviket gjelder kommisjonsinntekt som [virksomhet3], i henhold til egne fakturaer, oppnådde ved salg av [virksomhet6] telekort til reelle forhandlerne som etter sine navn fremstår som mindre dagligvare/grønnsakbutikker. Det er ubestridt at forhandlere ble fakturert av [virksomhet3]. Retten bemerker for ordens skyld at kommisjonsinntekten på 2,2 millioner kroner ikke er medberegnet i post I som nettopp forutsetter at de reelle forhandlerne ikke ble fakturert.
A erkjente at han som reell innehaver av [virksomhet3] ikke hadde oppgitt den aktuelle kommisjonsinntekten i sin selvangivelsen, noe som også underbygges av hans fremlagte skatteoppgjør for inntektsårene 2010 – 2012.
Kommisjonsinntekten er beregnet av påtalemyndigheten basert på foreliggende fakturaer og standard kommisjon for de ulike typene telekort og fordelingen mellom [virksomhet2] og [virksomhet1] telekort som [virksomhet3]s betalte beløp til [virksomhet6] angir. Det er rundet ned for å gi sikkerhetsmargin. Slik retten forstår det er beregningen ikke bestridt av A.
Hensyntatt det unndratte beløpets størrelse, og at skattesviket har skjedd over en periode på tre år, er retten ikke i tvil om at skattesviket er å anse som grovt.
Da A handlet med viten og vilje da han unnlot å oppgi inntekten til beskatning, var fullt innforstått med momentene som tilsier at skattesviket er grovt og utvilsom også var klar at unnlatelsen kunne gi skattemessige fordeler, foreligger også subjektivt skyld i form av forsett.
Både de objektive og subjektive vilkår for straff er etter dette oppfylt. A dømmes for overtredelse av ligningsloven § 12-2 nr. 1 jf. nr 2 jf. § 12-1 nr 1 bokstav a.
Det er ubestridt at det ikke foreligger et regnskap for enkeltpersonsforetaket [virksomhet4] for regnskapsårene 2012, 2013 og 2014. Som nevnt innledningsvis erkjente ikke B straffeskyld for brudd på bokføringsloven. Hun forklarte seg noe ulikt med hensyn til hvilket arbeid hun utførte for [virksomhet4]. Slik retten oppfattet hennes forklaring erkjente hun gradvis større aktivitet for [virksomhet4], men fastholdt hun at hun ikke erkjente straffeskyld. Retten legger til grunn at hun bestrider straffeskyld fordi hun verken var registrert innehaver eller reell driver av [virksomhet4].
Hennes forsvarere presiserte at selv om hun var den mest aktive i foretaket og hadde forbindelse til [virksomhet6], var det ikke gitt at hun var ansvarlig for å inngi regnskap. Det ble påpekt at N8 ikke var uvitende om foretaket eller ble utnyttet. Ifølge forsvarerne var N8 som reell driver, medvitende deltaker og registrert innehaver, ansvarlig for å føre regnskap. Det ble også påpekt at N8 fikk meldinger i Altinn vedrørende selskapet, herunder påminnelser om frister. Hvis N8 mente at B drev foretaket for seg, var det N8s ansvar å sørge for at regnskap ble ført. Ifølge forsvarerne ville dette stilt seg annerledes om B hadde drevet selskapet bak N8s rygg, noe som utvilsomt ikke var tilfellet. Forsvarerne anførte også at B hadde gjort det hun kunne for å oppfylle kravene til regnskap. I møtet med skatteetaten hadde hun lagt frem bilag og vist til noe regnskapsføring og bedt skatteetaten si fra om noe manglet, men hun fikk ingen tilbakemelding. Ifølge forsvarerne opplyste B også at hun på et tidspunkt hadde hyret inn en regnskapsfører, men endte med å ta tilbake oppdraget.
For at B skal være straffansvarlig etter bokføringsloven for å ha unnlatt å føre regnskap må hun etter daværende ordlyd i bokføringsloven § 2 andre ledd hatt «plikt til å levere næringsoppgave etter ligningsloven eller omsetningsoppgave etter merverdiavgiftsloven». Ifølge daværende § 4-4 i ligningsloven av 1980 skal skattyter «som driver virksomhet» levere næringsoppgave». Avgjørende for straffeskyld blir hvorvidt B kunne anses å drive virksomheten i [virksomhet4].
Når det gjelder forsvarernes innsigelser bemerker retten kort at reelle forhold er avgjørende for hvilke plikter man vil ha etter bokføringsloven. Forutsatt at B drev [virksomhet4] på vegne av seg selv, og ikke for N8, vil hun ha plikt til å føre regnskap selv om N8 var registrert som innehaver. Som retten kommer tilbake til er retten uenig i grunnpremisset for forsvarernes anførsler; som var at B drev foretaket på vegne av N8. Det sentrale for rettens vurdering er N8s og Bs felles forklaring om at N8s rolle var begrenset til å låne ut navnet, slik at B kunne opprette et foretak uten at hennes navn fremgikk. Både i politiavhør og under hovedforhandlingen sa B at det var fordi [virksomhet6] London ikke aksepterte at ansatte forhandlet [virksomhet6] produkter utenfor ansettelsesforholdet.
Som retten har redegjort for i relasjon til post I er det rettens vurdering at B og A i realiteten kontrollerte [virksomhet4]. Da kontroll ikke behøver å være ensbetydende med at man er reell driver, vil retten måtte vurdere det særskilt.
Slik retten ser det er det ikke tvilsomt at B var reell driver av foretaket. Hun disponerte foretakets bankkonto, var med på å opprette foretaket og disponerte foretakets konto. B erkjente at hun spurte N8 om å få opprette foretaket i N8s navn og håndterte daglig foretakets aktiviteter. Ifølge B «kom A med kundene» mens hun sto for faktureringen. B fortalte at A sendte henne bestillinger og at noen kunder bestilte telekort fra [virksomhet4] via [virksomhet6], og at hun i alle tilfeller sørget for at telekortene gikk til de riktige kundene og la ved fakturaer. Det er videre på det rene at B stilte sammen med N8 i møtet med skatteetaten den 30.10.2014 vedrørende bokettersyn hos [virksomhet4]. Spesialrevisor Camilla Rustøen Øren som møtte fra Skatteetaten, fortalte at det var B som svarte på de materielle spørsmålene om foretaket, og tilføyde at B og N8 hadde med 3 plastposer med inngående og utgående fakturer som så ut som de kom rett fra printeren, samt et brev signert av N8. Brevet beskrev [virksomhet4]s virksomhet, N8s rolle og forklarte hvorfor N8 hadde lagt ned selskapet, herunder at det ble for mye da hun også arbeidet som sikkerhetsvakt. B har erkjent at hun formulerte teksten, men sa at hun fikk hjelp til oversettelse fra engelsk til norsk. På spørsmål om brevet korrekt beskrev at N8 dro til markedet om morgenen for å selge telekort, svarte B at det var hun selv eller A som gjorde det, og at de to gjorde det som var av virksomhetsaktiviteter. Ifølge A hadde B «avtalen» med N8 og tok ansvar for [virksomhet4]. Vedrørende Bs rolle tilføyde Øren at B hadde fortalt at hun hadde hjulpet N8 med [virksomhet4], laget utgående fakturaer, hjulpet med regnskap og hjulpet med skattemeldingen for 2013. B erkjente for øvrig å ha skrevet en epost for [virksomhet4] 31.8.2015 til [virksomhet6], hvor hun ba om oversending av [virksomhet2] og [virksomhet1]s «Customer accounts» for årene 2012, 2013 og 2014. Retten bemerker at dette og det øvrige som er nevnt viser at B var reell driver av [virksomhet4].
Som nevnt ovenfor plikter reell driver av foretaket etter bokføringsloven § 2 andre ledd å besørge bokføring for foretaket og etter § 7 å bokføre alle opplysninger nødvendige for å utarbeide spesifikasjoner av pliktig regnskapsrapportering som nevnt i lovens § 5 og pliktig regnskapsrapportering.
Det er ikke bestridt at regnskap ikke foreligger. Dette forandres ikke av at B tok med tre poser med fakturaer til møtet med skatteetaten i 2015, at hun ifølge sine forsvarere skal ha spurt skatteetaten hva som manglet mht regnskap og ikke skal ha fått noe svar. Retten bemerker at kort at eventuell rettsvillfarelse ikke fritar for straff. B har for øvrig en bachelor i commerce, slik at hun utvilsomt vet hva et regnskap er. At hun tok oppdraget tilbake fra regnskapsføreren viser også at hun var klar over at regnskapet ikke var ferdigstilt. Når hun utvilsomt visste dette og var fullt bevisst sin rolle i [virksomhet4] da hun unnlot å føre regnskap for foretaket, har hun forsettlig brutt bokføringsloven § 15 første ledd annet straffalternativ, jf. § 2 annet ledd, jf. § 7. Retten finner det også utvilsomt at B var bevisst momentene som gjør forhold særlig skjerpende; dvs. at regnskap ble unnlatt ført i en periode på hele tre år.
Både de objektive og subjektive vilkår for straff er etter dette oppfylt.
B dømmes for overtredelse av bokføringsloven § 15 første ledd andre straffalternativ jf. § 2 andre ledd jf. § 7.
De tiltalte dømmes for medvirkning til grovt skattesvik ved at de medvirket til at de reelle forhandlerne unnlot å opplyse om kommisjonsinntekt på 57,3 millioner kroner.
Påtalemyndigheten har beregnet unndratt inntektsskatt til 21 487 500 kroner. Som nevnt antar retten at reelt unndratt inntektsskatt og merverdiavgift utgjør hele 28 650 000 kroner. Da det ikke var kontradiksjon om det høyere beløpet, tar retten utgangspunkt i at unndratt skatt er 21 487 500 kroner.
Da forsvarerne har påpekt at det reelle tapet ble mindre fordi [virksomhet6] har innbetalt 13,9 millioner kroner i merverdiavgift, påpeker retten at hva som skjer etter fullbyrdet skattesvik ikke er relevant for omfanget. Som fastslått i LE-2020-2007 skal heller ikke det straffbare forholdet anses mindre fordi beregningen av reell nettoinntekt gir lavere skattebelastning.
I tillegg dømmes A for grovt skattesvik ved å ha unnlatt å oppgi 2 200 000 kroner til beskatning. Påtalemyndigheten har beregnet 37,5 % inntektsskatt av beløpet og lagt til grunn at det utgjør 825 000 kroner i unndratt skatt. Den reelle skatteunndragelse er på 1,1 millioner kroner (440 000 kroner i merverdiavgift og 660 000 kroner i skatt) om man tar utgangspunkt i netto kommisjon og unndratt merverdiavgift på kommisjonen. Da heller ikke dette tallet var tema under hovedforhandlingen, finner retten det riktig å ta utgangspunkt i at unndratt skatt var 825 000 kroner.
Både A og B dømmes også for brudd på bokføringsloven.
Som nevnt innledningsvis har aktor foreslått at straff for A settes til fengsel i 3 år, mens B idømmes fengsel i 2 år og 6 måneder. De er begge tidligere ustraffet.
Det er de grove skattesvikene som er bærende for straffutmålingen. Retten slutter seg til hva Borgarting lagmannsrett uttalte om straffverdighet og allmennpreventive hensyn i den nevnte Kebab dommen (LB-2008-90794-1), hvor Høyesterett som nevnt nektet ankene fremmet (rettens understrekning):
B dømmes for meget alvorlig overtredelse av skatte- og avgiftslovgivningen kombinert med vesentlig tilsidesettelse av regnskapsreglene. Hans straffbare handlinger inngår i et samordnet opplegg av betydelig omfang over en periode på tre og et halvt år. Unndragelse av skatt og avgift påfører fellesskapet tapte inntekter i stort omfang og er et betydelig samfunnsproblem. Dette gjelder særlig når unndragelsen som her er satt i system, noe som gjør kontrollen vanskeligere og oppdagelsesrisikoen mindre. Organisert skatte- og avgiftsunndragelse fører også til konkurransevridning og motvirker sunn konkurranse. Allmennpreventive hensyn har stor vekt i slike saker, og det må utmåles en lengre ubetinget fengselsstraff.
Retten tilføyer at forholdene i vår sak er tilsvarende ved at det interne systemet hadde et organisert preg, involverte mange aktører, oppdagelsesrisikoen var liten og potensiale for skatteunndragelse var stort. Individualpreventive og allmennpreventive hensyn er sterke i denne typen saker som påfører fellesskapet store tap og medfører konkurransevridning. I vår sak er det også straffeskjerpende at sårbare personer har blitt utnyttet som stråmenn for ulike selskaper. Retten tilføyer at Modus II tilfellene, der de tiltalte brakte inn [virksomhet4] og [virksomhet11] som mellomledd mellom [virksomhet6] og stråselskapene, hvor betaling ble gjort via bank, for å skjule kontantsalg til reelle forhandlere som ikke ble fakturert, er særlig avansert og klanderverdig. Retten bemerker også at det er ressurskrevende å avdekke slike forhold, slik at det er viktig at det reageres strengt der man lykkes, for å oppnå preventiv effekt.
For domfelte i Kebab dommen som var eier og driver av farseprodusenten, fastsatte lagmannsrettens flertall straff til fengsel i 3 år. Det var for medvirkning til unndragelse av skatt og avgift i flere ledd over 3 1⁄2 år med minst 15 millioner kroner, for unndratt toll med ca 225 000 kroner og for brudd på regnskapsloven og bokføringsloven. En kvinne som opererte kontoret til grossisten, som medvirket til skatte- og avgiftsunndragelsen og også ble domfelt for trygdebedrageri av 400 000 kroner og falsk forklaring, ble idømt fengsel i 1 år og 6 måneder. Lagmannsretten påpekte at hun ikke hadde en aktiv eller framtredende rolle ved den svarte omsetningen.
Retten bemerker at det unndratte beløp i vår sak er 21,5 millioner kroner, altså 6,5 millioner høyere, noe som tilsier lengre fengselsstraffer enn det som er nevnt. Retten bemerker også at B hadde en mer sentral rolle enn hva som var tilfellet for kontormedarbeideren, slik at det også tilsier at hun vil måtte straffes strengere enn den nevnte kontordamen. Retten har funnet det bevist at B var sentral i planlegging og gjennomføring av det interne systemet, samt hadde økonomiforståelse, organisatoriske evner og kontakter av betydning.
Når det for øvrig gjelder straffenivå uttalte Høyesterett i Rt-2011-1509 at fengsel i 2 år og 8 måneder normalt ville være en riktig straff for skatteunndragelse av i overkant av 5 millioner kroner (unnlatt oppgitt inntekt på 18 millioner kroner). Som følge av tilståelse som ga prosessuelle besparelser, ble straff satt til fengsel i 2 år og 1 måned. Det unndratte beløp var vesentlig lavere enn i vår sak.
I HR-2018-00875-A sluttet Høyesteretts flertall seg til lagmannsretten uttalelse om at utgangspunktet var fengsel opp mot fem år for unndratt skatt på ca 12,5 millioner kroner og merverdiavgift på ca 5,5 millioner kroner (samlet skatteunndragelse på 18 millioner), samt for brudd på bokføringsloven i ni år. Det ble vektlagt overtredelsenes systematiske karakter, at det hadde pågått i om lag ti år og at domfelte hadde utvist et fast forbrytersk forsett. Straff ble satt til fengsel i 3 år og 8 måneder etter fradrag for tilståelse og lang saksbehandlingstid, samt en berammingstid i lagmannsretten på rundt 11 måneder. Mindretallet stemte for frifinnelse grunnet skatteamnesti. Retten bemerker at dette saksforholdet er det som fremstår likest vår sak med hensyn til størrelse av unndratt beløp, overtredelsens systematiske karakter og de tiltaltes faste forbryterske forsett. Da gjerningsperioden var dobbelt så lang som i vår sak, men unndragelsesbeløpet 2,5 millioner kroner lavere, legger retten til grunn at opp mot 5 års fengsel vært utgangspunktet i vår sak om de tiltalte hadde vært primærforbryterne, altså selv hadde unnlatt å oppgi inntekt til beskatning.
Da de var medvirkere og fordi retten må legge til grunn at unndratt skatt og avgift i liten grad tilfalt dem, finner retten at utgangspunktet for straff for B er noe under 4 år og for A noe over 4 år. Retten har da hensyntatt at A også domfelles som primærforbryter av en skatteunndragelse på 825 000 kroner (post III).
Da begge de tiltalte også domfelles for brudd på bokføringsloven, bemerker retten at disse forholdene sett hen til hva de ellers domfelles for, får lite betydning for straffutmålingen.
Til tross for at A opplyste ved starten av hovedforhandlingen at han erkjente delvis straffeskyld for post I, straffeskyld for post II a og delvis straffeskyld for post III, fremkom det under forhandlingene ingen uforbeholdne tilståelser. Verken hans eller Bs forklaring var egnet til å lette gjennomføringen av hovedforhandlingen, selv om de hadde betydning for avklaring av de straffbare forholdene. Helt frem til forsvarernes prosedyrer var det uklart hva/og i tilfelle hvor mye A erkjente straffeskyld for. Retten kan derfor ikke se at A har krav på tilståelsesrabatt. Det gjelder selv om A, da han var mistenkt for hvitvasking, forklarte seg slik at politiet forsto at det aktuelle var medvirkning til skattesvik.
B har ikke erkjent straffeskyld, og har følgelig heller ikke krav på tilståelsesrabatt.
Retten kan ikke se at det er formildende at A og B har opplyst om et betydelig salgspress fra [virksomhet6]. De kan heller ikke høres med at straffen bør gjøres mildere fordi [virksomhet6] kun ble ilagt et forelegg på 3 500 000 kroner. For retten må det være avgjørende hva som i henhold til rettspraksis utgjør riktig straffenivå for det de domfelles for.
At det har gått syv til 12 år siden de straffbare forholdene ble avsluttet, etterforskningen har tatt lang tid og arbeid med saken har blitt forsinket som følge av Covid pandemien, tilsier imidlertid noe strafferabatt. Når det gjelder tidsbruk bemerker retten imidlertid at det ligger i sakens natur at etterforskning av skatteunndragelser som involverer en rekke aktører er tidkrevende, slik at man må akseptere relativt lang saksbehandlingstid. Retten slutter seg til hva Høyesterett uttalte i Rt-2009-14:
Mot å legge stor vekt på tidsforløpet taler likevel for det første det at hans sak inngår i et stort sakskompleks med en rekke andre involverte. Den enkelte må i slike tilfeller finne seg i at saksbehandlingen tar lengre tid enn om hans eller hennes sak var blitt behandlet isolert. For det andre gjelder det generelt for større økonomiske saker at de er omfattende og krevende for politi og påtalemyndighet, ofte i samarbeid med andre offentlige organer. Man må derfor godta at behandlingen tar lengre tid enn behandlingen av andre typer straffesaker.
Før retten tar endelig stilling til hva som utgjør riktig straff, tilføyer retten at Borgarting lagmannsrett i LB-2015-173013 fastsatte straff til fengsel i 3 år, hvor 6 måneder ble gjort betinget, for en person som ble dømt for å ha unnlatt å oppgi uttak på 42 millioner kroner fra et utenlandsk selskap, som innebar skatteunndragelse på nesten 12 millioner kroner. Det var gått 11 år fra den straffbare handlingen og 5,5 år fra saken ble anmeldt. Retten bemerker at det unndratte beløpet var omtrent halvparten av beløpene som er aktuelle i vår sak. Retten vil dermed minst måtte legge seg på dette nivået.
Retten finner det hensiktsmessig å gjøre deler av straffen betinget for begge de tiltalte.
Basert på det nevnte, hvor retten finner å måtte gi strafferabatt fordi saksbehandlingstiden har vært lang, finner retten at straff for A passende kan settes til fengsel i 3 år og 2 måneder, hvor 4 måneder gjøres betinget med en prøvetid på to år, jf. straffeloven § 34.
For B finner retten at straff passende kan settes til fengsel i 2 år og 8 måneder, hvor 4 måneder gjøres betinget med en prøvetid på to år, jf. straffeloven § 34.
Begge de tiltalte har krav på 3 dager fradrag for utholdt varetekt, jf. straffeloven § 83.
Aktor har lagt ned påstand om at A dømmes til å tåle inndragning av et utbytte på 825 000 kroner relatert til tiltalens post III, jf. straffeloven § 67.
Som nevnt ovenfor, har retten beregnet at reelt unndratt skatt og merverdiavgift var høyere, men også her finner retten det riktig å ta utgangspunkt i beløpet det var kontradiksjon om.
I henhold til straffeloven § 67 første ledd skal utbyttet en straffbar handling inndras med mindre inndragning vil være klart urimelig.
Grunnlaget for inndragning er ikke bestridt fra As side ut over anførselen om at A ikke har midler til å betale kravet, og at det vil innebære konkurs.
Selv om retten legger til grunn at A vil måtte øke sin lånebelastning, er det rettens vurdering at inndragning ikke vil være klart urimelig. Basert på As egne opplysninger om formue, kan retten ikke se at det er grunnlag for anførselen om at A vil gå konkurs om han må betale inndragningskravet. Når det gjelder rimelighet tilføyer retten at påtalemyndigheten bare har fremmet inndragningskrav i relasjon til post III, selv om As og Bs interne system viser at han også hadde fortjeneste knyttet til post I.
Etter dette inndras 825 000 kroner fra A til fordel for statskassen, jf. straffeloven § 67.
Da begge de tiltalte domfelles etter tiltalen er vilkårene i straffeprosessloven § 436 for å idømme sakskostnader til stede.
Hensyntatt at A idømmes en ikke ubetydelig fengselsstraff og et inndragningsbeløp på 825 000 kroner, finner retten å måtte hensynta hans økonomiske situasjon, og la sakskostnadsansvaret falle bort, jf. straffeprosessloven § 437 siste ledd.
A idømmes altså ikke sakskostnader.
B idømmes fengselsstraff, men verken inndragning eller annet økonomisk ansvar. Saken ble gjennomført over seks uker med 21 rettsdager, og har vært meget ressurskrevende, også når man ser bort fra rettens egne kostnader, jf. straffeprosessloven § 437 første ledd. B har hele veien vært i arbeid og har slik retten ser det hatt en viss økonomisk fordel av det interne systemet, selv om omfanget ikke er tallfestet. Retten nøyer seg med å slå fast at det ikke er grunnlag for å frita henne for sakskostnadsansvar. Ilagt fengselsstraff og Bs lånebelastning gjør likevel at det ikke kan fastsettes et sakskostnadsansvar på mer enn en brøkdel av de reelle kostnadene for hennes andel av saken, jf. straffeprosessloven § 437 siste ledd.
Retten idømmer B et sakskostnadsansvar på 75 000 kroner. Beløpet forfaller til betaling to uker etter forkynning av dommen.
---
Dommen er enstemmig.
DOMSSLUTNING
Post I, hovedposten i tiltalen mot begge de tiltalte, gjelder medvirkning til grov skattesvik på forhandlernivå i årene 2010 til og med 2016, dvs. på nivået som solgte [virksomhet2] og [virksomhet1] telekort til sluttbrukerne. Sluttbrukerne er dem som bruker telekort til å ringe med på sine mobiltelefoner.
A og B var ansatt i [virksomhet5] AS («[virksomhet5]»), selskapet som på oppdrag fra de irske selskapene [virksomhet1] Ltd («[virksomhet1]») og [virksomhet2] Irland Ltd («[virksomhet2]») solgte [virksomhet2] og [virksomhet1] telekort i Norge.
Selv om [virksomhet6]-selskapene som solgte telekort i Norge var irske, kaller retten dem for «de norske [virksomhet6] selskapene» for å skille dem fra andre [virksomhet6] selskaper. De norske [virksomhet6] selskapene ble i likhet med andre [virksomhet6] selskaper styrt fra London. De norske [virksomhet6] selskapene og deres eierselskaper, omtales i fellesskap, som «[virksomhet6] systemet» eller «[virksomhet6] London».
Selv om det er ubestridt at forhandlerne solgte telekortene på kommisjon, vil retten omtale forholdet mellom [virksomhet6] og forhandlerne som «kjøp av telekort». Det skyldes faktureringsordningen og at kjøp og videresalg har vært partenes terminologi.
Forhandlerne betalte telekortene kontant til A eller til andre som tok imot betaling for [virksomhet5]. Noen forhandlere betalte via bank. Det er kontantbetalingene denne saken gjelder.
Kontantene ble hentet i [virksomhet5]s lokaler av pengetransport og satt inn på [virksomhet6]s norske bankkonti. Tidvis besørget A eller andre at mottatte kontanter ble satt rett inn på [virksomhet6]s norske konti. Beløpene ble deretter overført til [virksomhet6] Londons britiske konti.
Ifølge tiltalen skal de reelle forhandlerne av telekortene, altså dem som solgte telekortene til sluttbrukerne, ha unnlatt å oppgi til beskatning kommisjonsinntekter på til sammen 57,3 millioner kroner, muliggjort ved at de tiltalte sørget for at de fikk kjøpe telekort uten faktura. Som retten kommer tilbake til har påtalemyndigheten også vist til andre omstendigheter som underbygger medvirkning, herunder at de tiltalte besørget at faktura i stedet ble sendt andre selskaper som de tiltalte kontrollerte, kunne påvirke eller som ikke eksisterte, samt fortsatte å ta imot kontant betaling etter at [virksomhet6] i mai 2013 ikke lenger godtok det.
Påtalemyndigheten har foretatt en oppdeling av det anførte hendelsesforløpet:
Modus IModus I er tilfellene der de norske [virksomhet6] selskapene tok imot kontant betaling fra de reelle forhandlerne av telekort og deretter fakturerte selskapene [virksomhet3] ENK («[virksomhet3]»), [virksomhet7] ENK («[virksomhet7]»), [virksomhet8] ENK («[virksomhet8]»), [virksomhet9] ENK («[virksomhet9]») og [virksomhet10] NUF.
Modus IIModus II er tilfellene hvor det er lagt inn et mellomledd. Det innebar at de tiltalte fortsatte å levere telekortene til de reelle forhandlerne som betalte kontant, men hvor [virksomhet6] i stedet for å ta imot kontanter fakturerte [virksomhet4] ENK («[virksomhet4]») og [virksomhet11] AS («[virksomhet11]») som formelt kjøpte telekortene og betalte [virksomhet6] via bank, og slik at disse selskapene viderefakturerte [virksomhet12] ENK («[virksomhet12]»), [virksomhet13] ENK («[virksomhet13]»), N1, [virksomhet14] AS, [virksomhet15] AS. [virksomhet4] og [virksomhet11] solgte også noe kontant uten faktura.
Ifølge påtalemyndigheten ble det beskrevne mellomleddet etablert av de tiltalte fordi [virksomhet6]s norske revisor i mai 2013 reagerte på store kontantbeløp og frarådet [virksomhet6] å fortsette å ta imot kontant betaling, hvorpå [virksomhet6] sluttet med det.
Post III gjelder grov skatteunndragelse av inntekt fra ett av foretakene som ble fakturert ([virksomhet3]), hører sammen med post I. Postene II a og II b gjelder brudd på bokføringsloven. Av pedagogiske grunner kommer retten tilbake til disse tre postene etter at post I er ferdig behandlet.
I mai 2018 aksjonerte Økokrim mot den norske filialen av [virksomhet1] og mot andre selskaper og personer grunnet opplysninger om store summer kontanter ved omsetning av telekort. Det var indikasjoner på at selskaper som distribuerte telekort var helt eller delvis uten reell drift.
[virksomhet1] ble siktet for grov hvitvasking av opptil 495 millioner, for å ha skjult det opprinnelige opphavet til kontantvederlagene ved fiktiv omsetning av telekort. De var 16 siktede. En av dem, N2 ble 5.7.2019 dømt til fengsel i tre år og idømt erstatningskrav og inndragning for omfattende lånebedragerier og id-misbruk. Dommen er rettskraftig.
Den videre etterforskningen ga ikke grunnlag for å opprettholde mistanken om fiktive telekortsalg (hvitvasking). De samme faktiske forhold, herunder kontantstrøm og bruk av stråselskaper, ga imidlertid mistanke om skattesvik i forbindelse med distribusjon av telekort. På den bakgrunn ble det i april 2021 tatt ut flere siktelser for medvirkning til grovt skattesvik. De fleste ble henlagt. Den 4.2.2022 ble det tatt ut tiltale mot A og B for medvirkning til grovt skattesvik, og den 25.3.2022 ble det utstedt et forelegg mot [virksomhet1] Ltd på kroner 3 500 000 kroner for medvirkning til grovt skattesvik via personer som handlet på vegne av foretaket.
Sakene var forent til felles behandling frem til [virksomhet1] 11.8.2022 vedtok forelegget. Retten tar inn hva [virksomhet1] ved forelegget var tiltalt for og har vedtatt:
..for overtredelse av
Ligningsloven § 12-2 nr 1, jf. nr 2, jf. § 12-1 nr 1 bokstav a, jf. nr 2 annet punktum, jf. straffeloven (1902) § 48aidet noen som har handlet på vegne av foretaket har medvirket til å gi ligningsmyndighetene uriktige eller ufullstendige opplysninger når han forsto eller burde forstått at dette kunne føre til skatte- eller avgiftsmessige fordeler, og skattesviket er grovt fordi handlingen kunne ledet til unndragelse av et meget betydelig beløp i skatt eller avgift og handlingen ble utført på en måte som særlig grad har vanskeliggjort oppdagelsen.
og straffeloven § 379, jf. § 378, jf. straffeloven § 27, jf. straffeloven § 15idet noen som har handlet på vegne av foretaket har medvirket til å gi uriktig eller ufullstendig opplysning til en offentlig myndighet, eller unnlatt å gi pliktig opplysning, da han forstod eller burde forstå at det kunne føre til skattemessige fordeler, og skattesviket er grovt fordi det har ledet til eller kunne ha ledet til unndragelse av et betydelig beløp, er utført på en måte som i særlig grad har gjort det vanskelig å oppdage, er begått ved flere anledninger eller over lengre tid, og er begått av flere i og har et organisert preg.
Grunnlag er følgende forhold eller medvirkning til dette:I perioden 01.01.2010-30.06.2016 i Oslo sørget A, som var ansvarlig for salg og markedsføring for [virksomhet1] Limited ([virksomhet1]), og B, som hadde administrative oppgaver for [virksomhet1], for at flere forhandlere av telekommunikasjonstjenester for [virksomhet1] fikk kjøpe telekort uten faktura. De la dermed til rette for at forhandlerne av telekort unnlot å opplyse om kommisjonsinntektene til skattemyndighetene, noe som medførte at kr. 50 450 000 ikke ble beskattet.
[virksomhet1] er en irsk teleoperatør med filial i Norge. Selskapet tilbyr telekommunikasjons-tjenester til mobiltelefonbrukere i Norge, primært rettet mot utenlandssamtaler.
I tiltaleperioden ble telekommunikasjonstjenestene både solgt via kjeder og andre forhandlere.
[virksomhet1] omsatte telekommunikasjonstjenestene ved elektroniske påfyllingskoder og ved fysiske telekort. Elektroniske påfyllingskoder ble hovedsakelig omsatt i det [virksomhet1] kaller det profesjonelle markedet, via kjeder som Coop, Reitan osv. Tiltalen omfatter ikke slike salg.
Tiltalen gjelder salg av fysiske telekort i perioden 2010-2016, i det som [virksomhet6] har omtalt som det etniske markedet. Betegnelsen er brukt fordi kjøperne i stor grad var personer med tilknytning til utlandet. Disse kjøpte telekortene for å ringe familie og venner utenfor Norge.
[virksomhet1]s omsetning, inkludert merverdiavgift, i det etniske markedet var på ca. 580 millioner kroner i perioden 2010 – 2015.
Mobiltelefonbrukeren kjøpte enten et kombinert simkort og telekort med ringeminutter, eller et telekort som kunne benyttes fordi vedkommende alt hadde et [virksomhet6]-simkort. Teletjenesten ble aktivert ved at man skrapet fram en kode på telekortet. De fysiske telekortene hadde tre valører; 50, 100 og 200 kroner, som tilsvarte verdien av ringetid og var utsalgspris til sluttbruker.
[virksomhet1]s hovedeier (98 %) er N3. Han har som de tiltalte tamilsk familiebakgrunn. Retten nevner dette da de tiltalte har opplyst at felles kultur og kontakter har betydning for hvordan virksomhet drives, herunder at man er lite opptatt av skriftliggjøring og formalisering, stoler på muntlige avtaler og hjelper hverandre.
[virksomhet2] er et tilsvarende irsk foretak i [virksomhet6]-systemet som til og med 2012 solgte telekort til mobiltelefonbrukere i Norge. For disse telekortene var det ikke nødvendig å ha et [virksomhet6] simkort. På kortene sto det et telefonnummer brukeren skulle ringe og så benyttet brukeren en pinkode som ble skrapet frem på telekortet. På den måten fikk brukeren ringetid. [virksomhet2] hadde i motsetning til [virksomhet1] ingen registrert filial i Norge. Salg av [virksomhet2] telekort ble også solgt via [virksomhet5] som håndterte [virksomhet6]s drift i Norge.
Selskaper i ulike land solgte [virksomhet6] telekort. Disse var styrt av en felles eier og ledelse i London.
[virksomhet5] drev den norske virksomheten under ledelse av [virksomhet6] London, hvor salg av telekort og mottak av betaling skjedde i Norge, mens mottatte pengebeløp umiddelbart ble overført til [virksomhet6] London. Kostnader knyttet til driften i Norge ble dekket av [virksomhet6] London.
I praksis drev [virksomhet5] et salgskontor fra lokalene i [adresse3] i Oslo.
At [virksomhet6] London styrte driften illustreres også ved at [virksomhet1] telekort først ble utlevert etter at [virksomhet6] London hadde registrert mottatt forhåndsbetaling. For de tidligere [virksomhet2] kortene fikk kundene (forhandlerne) imidlertid en kort kredittperiode. [virksomhet6] London holdt kontroll på den norske virksomheten ved strenge rutiner for håndtering av penger, ved kameraovervåkning på kontorene til [virksomhet5], ved å styre [virksomhet5]s bemanning og ved forsøk på GPS-sporing av ansattes mobiltelefoner. Slik saken er opplyst fremstår det ikke tvilsomt at [virksomhet6] London styrte virksomheten med liten forståelse for hvordan norske regler setter begrensinger for arbeidsgivers handlingsrom.
Det er ubestridt at [virksomhet6] London ofte var sen med å betale fakturaer knyttet til driften i Norge, og at det skapte utfordringer. Det er også på det rene at [virksomhet6] Londons likviditet tidvis var presset, og at det medførte at ansatte var under et sterkt salgspress.
Det er ubestridt at telekortene hadde utsalgspris på 50, 100 og 200 kroner og at [virksomhet6] lot forhandleren få kommisjon på 18 % av utsalgspris ved salg av kortene. Dette er enkelt illustrert når man tar utgangspunkt i et kort som for sluttbruker koster 100 kroner:
[virksomhet6]s tidligere norske revisor, N4, uttalte i sin vitneforklaring at [virksomhet6] var solidarisk ansvarlig for merverdiavgift på forhandlernes kommisjon som følge av hvordan [virksomhet6] ordnet faktureringen. [virksomhet6] lot forhandleren beholde salgssummen fra sluttbruker og fakturerte i stedet forhandleren salgssummen fratrukket forhandlers kommisjon og merverdiavgift på kommisjonen. Slik retten forstår hennes forklaring og revisjonsbrevet av 27.8.2014, var det derfor [virksomhet6] aksepterte å betale 13,9 millioner kroner i merverdiavgift. Dette er beløpet [virksomhet6] hadde gjort fradrag for ved fakturering, men som ikke var betalt av fakturamottakeren (forhandleren).
Som øvrige [virksomhet6] ansatte i Norge, var A og B formelt ansatt i [virksomhet5], men var under [virksomhet6] Londons ledelse.
I tiltaleperioden fra 2010 til 2016 var A salgsansvarlig for [virksomhet1] og [virksomhet2]s telekort i det etniske markedet. Han drev salgs- og markedsføringsarbeid ute i markedet, men var også en del tilstede på kontoret hvor han mottok betaling og utleverte telekort til forhandlere som kom til kontoret. Det er ubestridt at han var [virksomhet6]s kontaktperson i relasjon til forhandlerne i det etniske markedet, og at B og øvrige ansatte hjalp han. A jobbet for [virksomhet6] frem til juni/juli 2016. Han hadde hele veien et parallelt ansettelsesforhold som lagerarbeider på [virksomhet16].
B håndterte de administrative oppgavene og var stort sett tilstede på kontoret. [virksomhet6] London registrerte de norske kundene etter at B hadde sjekket at kundens identitet stemte med kundens utskrift fra foretaksregisteret. [virksomhet6] London fakturerte kundene, slik at det ikke var Bs arbeidsoppgave. Hun hadde imidlertid kundenes brukernavn og passord, slik at hun hadde tilgang til de elektroniske fakturaene. Når kundene kom til kontoret og betalte kontant for nærmere angitte kort som av [virksomhet6] var identifisert ved numre, sendte B melding til [virksomhet6] London om mottatt betaling. [virksomhet6] London aktiverte da kortene og de ble utlevert. Den samme rekkefølgen gjaldt når forhåndsbetaling ble registrert via bank. B jobbet for [virksomhet6] frem til juni/juli 2014 da hun begynte å jobbe for [virksomhet11] AS.
Det er ubestridt at A og B visste at kundenes navn og adresser ble brukt av [virksomhet6] London som fakturerte kundene elektronisk, at begge tok imot kontant betaling for telekortene og sluset betalingene til [virksomhet6] London, ga [virksomhet6] London beskjed om når telekortene var solgt slik at kortene kunne aktiveres fra London og at begge utleverte telekort når de var betalt.
A og B har familiebakgrunn fra [land]. A kom til Norge som asylsøker 19 år gammel. Han tar i dag en bachelor i logistikk. Før ansettelsen i [virksomhet5] jobbet han i fiskeindustrien og som lagerarbeider. B er født i Norge, men bodde i India fra førskolealder og frem til hun var 22 år hvor hun tok en bachelor i Commerce. Hun arbeider i dag som teamleder i et regnskapsbyrå. Før ansettelsen i [virksomhet5] hadde hun arbeidserfaring i Norge som avisbud.
Personene og foretakene som retten i det følgende omtaler som «De reelle forhandlerne» er som nevnt de fysiske mottakerne av telekort som solgte disse til sluttbrukerne. Det er ubestridt at de reelle forhandlerne var mindre dagligvarebutikker uten kjedetilknytning, eller det man ofte kaller innvandrerbutikker eller grønnsakbutikker. Retten bruker sistnevnte betegnelse.
Som retten kommer tilbake til har påtalemyndigheten søkt å føre bevis for hvem som var de reelle forhandlere av telekort som ga kommisjonsinntekt på 16,3 millioner kroner av det totale beløpet i tiltalen på 57,3 millioner kroner. Påtalemyndigheten har ikke ført bevis for hvem som var de reelle forhandlere av den resterende andelen som ville gitt kommisjonsinntekt på drøye 40 millioner kroner.
Retten bruker betegnelse «anførte stråselskaper» eller «stråselskaper» på selskapene påtalemyndigheten mener ikke solgte telekort til sluttbrukerne, men som [virksomhet6] har opplyst at ble fakturert for kjøp av telekort, som ifølge påtalemyndigheten ville gitt en brutto kommisjonsinntekt på 57,3 millioner kroner.
Påtalemyndigheten har regnet seg frem til denne kommisjonsinntekten ved å legge sammen kommisjonen som oppsto ved salg av telekortene som [virksomhet2] og [virksomhet1] i årene 2010 – 2015 fakturerte [virksomhet3], [virksomhet7], [virksomhet8], [virksomhet9] og [virksomhet10] (Modus I), samt hva [virksomhet4] og [virksomhet11] fakturerte [virksomhet12], [virksomhet13], N1, [virksomhet14] og [virksomhet15], samt solgte noe kontant uten faktura (Modus II).
I beregningen er det gjort fradrag slik at samme kommisjon ikke er regnet med to ganger, herunder gjort fradrag for kommisjonsinntekt som påtalemyndigheten mener at A skulle ha oppgitt i sin selvangivelse som driver av [virksomhet3], jfr. tiltalens post III. Forsvarerne har bekreftet at tallene beregningen er basert på, er kontrollert, og at det ikke er innsigelser til dem ut over at [virksomhet6] kan ha oppgitt for høy omsetning.
A har, som retten kommer tilbake til, erkjent at stråselskapene ble fakturert for telekort som ga en kommisjonsinntekt på 16,3 millioner kroner (av tiltalens 57,3 millioner), hvor telekortene ble utlevert til reelle forhandlere navngitt i hans og Bs «interne system», som betalte kontant og ikke ble fakturert av [virksomhet6]. A har erkjent at dette interne systemet opplyste hvor mange kort hver enkelt reell forhandler hadde kjøpt, fått ulevert, hva som var betalt og på hvilke datoer. Retten gir en oversikt over det interne systemet nedenfor.
Slik retten forsto A anført han at stråselskapene var reell innkjøper og videreforhandler av en andel av telekortene ved såkalte «spleiselag» han organiserte, men at størstedelen av kortene ble utlevert til reelle forhandlere som ikke ble fakturert av [virksomhet6]. Slik retten forsto B, som også fortalte om spleiselag, mente hun at stråselskapene var reell kjøper og videreforhandler av alle kortene også når de arrangerte spleiselag. Retten kommer tilbake til hva de tiltalte la i begrepet spleiselag.
A har erkjent at de reelle forhandlerne betalte kontant, og at han og B formidlet kontant betaling til [virksomhet6] i perioden omfattet av Modus I perioden, og videre han og B formidlet betaling til [virksomhet6] via bank fra [virksomhet4] eller [virksomhet11] for Modus II perioden. Retten kommer tilbake til hvorfor retten, med unntak for [virksomhet3] (post III), legger til grunn at stråselskapene bare var stråselskaper, slik at de ikke ble fakturert av [virksomhet6] for telekort de reelt kjøpte og solgte videre.
Påtalemyndigheten har utarbeidet et hjelpedokument som viser hvilke beløp [virksomhet1] fakturerte stråselskapene og [virksomhet4] og [virksomhet11] i hvilke perioder. Oversikten er ikke komplett da den ikke også angir hva [virksomhet2] fakturerte, eller hva [virksomhet4] og [virksomhet11] viderefakturerte stråselskap. Retten presiserer dette da unndratt kommisjonsinntekt i tiltalen inkluderer kommisjon ved salg av [virksomhet2] telekort og hva [virksomhet4] og [virksomhet11] viderefakturerte og mottok kontant fra stråselskaper (ikke hva de ble fakturert av [virksomhet6]).
Retten bemerker for ordens skyld at hjelpedokumentet angir fakturabeløp, og ikke forhandlerens kommisjonsinntekt. Retten tar det likevel inn da det gir et bilde på anført unndratt kommisjonsinntekt i perioden, da det er sammenheng mellom fakturabeløp og kommisjonsinntekt. Som nevnt var fakturabeløpet differansen mellom forhandlerens utsalgspris og forhandlerens brutto kommisjon.
Selv om partene er uenige om rettslige karakteristikker og konklusjoner, er partene enige om at navn, fakturabeløp og tidsperioder er korrekt gjengitt i hjelpedokumentet. Som hjelpedokumentet viser er det ubestridt at [virksomhet1] fakturerte stråselskapene i ulike perioder, slik at neste fakturamottaker/stråselskap gradvis overtok for forrige fakturamottaker/stråselskap. Den tykke røde streken, som retten har lagt inn, markerer overgangen fra det som påtalemyndigheten har omtalt som Modus I til Modus II:
Opprinnelig innsatt bildefil som viser tekst i tabell er utelatt ettersom det ikke lar seg gjøre tilgjengelig i henhold til krav om universell utforming og personvern. Ta kontakt med tingretten for spørsmål, Lovdatas anm.
Vedørende fremlagte hjelpedokumenter i saken, på til sammen 936 sider, har forsvarerne bekreftet at inntatte tall og faktiske opplysninger er kontrollert, slik at retten kan legge til grunn at det som er inntatt er overensstemmende med opplysningene i skriftlige bevis fra det faktiske utdraget på drøye 30 200 sider.
Det er det nødvendig å presentere dokumenter som vil bli omtalt.
[virksomhet6]s dokumenter er Daily Cash Collection Report, Faktura, Delivery Information, Voucher Card-Sales Report og [virksomhet6] Bankkonti. [virksomhet6]s Daily Cash Collection Report er dokumentet [virksomhet6] personell i Norge fylte ut, hvor det fremgikk hvilken kunde som hadde betalt hvilket beløp (hvilket beløp det var kjøpt kort for) og hvorvidt betaling var gjort kontant eller via bank. For kontantbetalingene fremgikk det hvorvidt pengene var sendt [virksomhet6] London ved at [virksomhet17] pengetransport hentet kontantene i [virksomhet5]s kontorer i [adresse3], eller om pengene var i kontantbeholdningen til påfølgende dag.
[virksomhet6]s fakturaer er fakturaene som [virksomhet1] og [virksomhet2] utstedte til sine forhandlere (kunder). Fakturaen angir kundenavn, hvor mange kort av hvilken type som er kjøpt, kundens brutto kommisjon ved salg av kortene (18 % av salgssum til sluttbruker), hva som utgjør kundens netto kommisjon (14,4 % av salgssum til sluttbruker), hva som utgjør kundens 25 % merverdiavgift på kommisjonen (3,6 % av salgssum til sluttbruker). Nederst i fakturaen fremgår beløpet forhandleren skal betale [virksomhet6] for å sitte igjen med sin brutto kommisjon på 18 % av salgssum til sluttbruker. Når bonuskort er nevnt i fakturaene er kommisjonen 100 % av utsalgsprisen på bonuskortet.
[virksomhet6]s Delivery Information, som B omtalte som «delivery note», er dokumentet [virksomhet6] utleverte til den enkelte kunde samtidig med utlevering av kortene. Her fremgår dato, navn på kunden, ordrenummer og fakturanummer. I tillegg fremgår type telekort, antall kort, numrene på kortene som identifiserer dem, hvilken kommisjon forhandleren fikk ved salg av de enkelte kortene, samt totalbeløp for hver type kort etter fratrekk av kommisjon. Normalt er kommisjonen angitt som 18 %, men for bonuskortene 100 %. For bonuskortene er totalbeløpet satt til null da 100 % kommisjonen tilsvarer full utsalgspris. Derfor inngår heller ikke bonuskortene i sluttbeløpet «Balance» som summerer hva forhandler skal betale til [virksomhet6] etter at kommisjonen er trukket fra. Den totale kommisjonen er ikke summert.
[virksomhet6]s Voucher Card-Sales Report er et xl-dokument som linje for linje angir hvilke telekort (angitt med nummer) som ble solgt til hvilken kunde, hvor mange telekort salget omfattet, når kortene ble aktivert, utsalgspris, prosentmessig kommisjon, hvor mange av kortene som er tatt i bruk, fakturanummer og ordrenummer.
[virksomhet6] Bankkonti i Norge var i Danske Bank og i DnB.
De tiltaltes dokumenter, også omtalt som det interne systemet, besto av Stock (heretter omtalt som «Card stock»), Cash stk (heretter omtalt som «Cash stock») og Customer Accounts. Det enighet om at det normalt var B som førte informasjon inn i dokumentene etter å ha fått informasjon fra A. Det er ubestridt at de tiltalte benyttet dokumentene for å holde oversikt over varestrøm og betaling ved såkalte spleiselag som de håndterte utenfor [virksomhet6]. Uenigheten knyttet til dokumentene er begrenset til hvorvidt [virksomhet6] London kjente dokumentene og om det får betydning. Dokumentene ble funnet i databeslag gjort hos B privat.
De tiltaltes Card stock er en xl-oversikt over beholdningen av aktiverte kort på de ulike valørene og utleveringer til hver kunde. Utleverte kort er markert med minustegn foran antall kort av aktuell valør nevnt i den enkelte kundes linje. Det er egne linjer som angir aktivering av nye telekort med hvilket antall per valør. Sistnevnte er «inngående» kort i oversikten og er derfor ikke markert med minustegn foran. Det er ubestridt at antallet utleverte kort samsvarer med opprinnelig beholdning og inngående aktiverte kort. A omtalte dokumentet som sin «private oversikt».
De tiltaltes Cash stock er et xl-dokument som linje for linje opplyser hvilken person eller foretak som på hvilken dato har betalt inn hvilket kontantbeløp. I egne linjer med minustegn foran tallene, er det angitt at hvilket kontantbeløp [virksomhet17] hentet for henholdsvis [virksomhet1] og [virksomhet2]. Et par linjer er angitt med «bank». Hvor det er minus foran tallene, forstår retten det som bankinnbetalinger til [virksomhet6]. B brukte ordet «As kontantbeholdning» på dette dokumentet,
De tiltaltes Customer Accounts er ifølge de tiltalte en mellomværende oversikt per forhandler (kunde) som kjøpte telekort via «spleisekjøpene» som retten kommer tilbake til. Dokumentet angir navn på kunde, dato for kjøp av hvilken type kort, antall, hva kunden betalte per kort, totalbeløp per kjøp og når kunden foretok innbetaling og med hvilket beløp.
Den 1.10.2015 ble bestemmelsen om medvirkning til grovt skattesvik i straffeloven § 379 jf. 378 jf. § 15 satt i kraft. Den overtok for bestemmelsene i ligningsloven § 12-2 nr 1, jf. nr 2, jf. § 12-1 nr 1 bokstav a, jf. nr 2 annet punktum. Dette medførte det ingen realitetsendring. Fordi tiltaleperioden i vår sak starter i 2010 er tiltalte tatt ut på begge regelsett. Retten tar av praktiske grunner utgangspunkt i straffeloven § 379 jf. 378 jf. § 15.
Straffeloven § 378 retter seg mot den som «gir uriktig eller ufullstendig opplysning» til offentlig myndighet når han «forstår eller bør forstå» at det «kan føre til skattemessige fordeler». Bestemmelsen omfatter skatt i vid forstand, dvs. også merverdiavgift.
Skyldkravet er sammensatt av forsett eller grov uaktsomhet og simpel uaktsomhet.
For medvirkning til opplysningssvikten kreves forsett eller grov uaktsomhet.
For skatteeffekten er det tilstrekkelig med simpel uaktsomhet, jf. «bør forstå at det kan føre til skattemessige fordeler». Da primærhandlingen i vår sak er forhandlerens unnlatelse av å oppgi kommisjonsinntekt fra salg av telekort til skattemyndighetene, bemerker retten at det er alminnelig kjent at det å unnlate å oppgi inntekt kan gi skattemessig fordel. Dette er heller ikke bestridt fra de tiltaltes side. Retten legger således til grunn at vilkåret er oppfylt forutsatt at de tiltaltes handlinger anses å utgjøre medvirkningshandlinger til de reelle forhandlernes unnlatte inntektsopplysninger.
Vedrørende medvirkning har Høyesterett slått fast i Rt-2009-1109:
B har i sin lovanvendelsesanke også angrepet lagmannsrettens tolkning av ligningsloven § 12-1 nr.1 bokstav a, og har anført at medvirkeransvaret etter denne bestemmelsen kun rammer personer som har nærhet til inngivelse av selvangivelse og utfylling av ligningspapirer. Ankeutvalget finner det klart at medvirkningsansvaret etter ligningsloven § 12-1 nr. 1 ikke kan begrenses til handlinger knyttet til utfylling og innlevering av selvangivelser. Det sentrale er at B, i samarbeid med andre aktører, la til rette for et samordnet opplegg, hvoretter en rekke virksomheter innen omsetningskjeden for kebabsalg kunne unndra seg beskatning. Bs anførsler på dette punkt kan klart ikke føre frem.
Det er således ikke nødvendig at A og B hadde nærhet til de reelle forhandlernes selvangivelser og ligningspapirer for å være medvirkere til deres skattesvik. Ovennevnte avgjørelse er Høyesteretts ankenektelse i Kebab dommen, som retten kommer tilbake til.
For å vurdere om det foreligger grovt skattesvik skal man i henhold til straffeloven § 379 legge særlig vekt på om det a) har ledet til eller kunne ha ledet til unndragelse av et betydelig beløp, b) er utført på en måte som i særlig grad har gjort det vanskelig å oppdage, c) er begått ved flere anledninger eller over lengre tid, d) er begått av flere i fellesskap eller har et planmessig eller organisert preg, e) er utført ved å misbruke stilling eller tillitsforhold, eller f) foreligger medvirkning under utøvelse av næring. Det fremgår av bestemmelsen at flere overtredelser kan ses i sammenheng.
Det er momentene betydelig beløp og utførelse, som ifølge påtalemyndighetens gjør det eventuelle skattesviket grovt. Forutsatt at et beløp på til sammen 57 300 000 kroner (18 % brutto kommisjon) er unnlatt oppgitt til beskatning, som ifølge påtalemyndigheten gir unndratt skatt på kroner 21 487 500 kroner (37,5 % skatt), forstår retten at det ikke er bestridt at skattesviket er å anse som grovt. Retten er enig i det, og påpeker at det normalt må foreligge et skattesvik på over 100 000 kroner for at beløpet i seg selv tilsier grovt skattesvik, se HR-2019-2087-A.
Da det unndratte beløpet består av netto kommisjon som beskattes 37,5 %, samt 25 % merverdiavgift på netto kommisjon, blir reelt unndratt skatt høyere enn påtalemyndigheten har beregnet. Som nevnt utgjør merverdiavgift 20 % av brutto kommisjon på 57 300 000 kroner (25 % av netto kommisjon). Det blir 11 460 000 kroner. I tillegg kommer 37,5 % skatt av netto kommisjon på 45 840 000 kroner, som utgjør 17 190 000 kroner. Unndratt skatt og avgift blir da 28 650 000 kroner.
De springende punkter i relasjon til straffeskyld er hvorvidt det rent faktisk er begått en primærforbrytelse i form av grov skatteunndragelse på forhandlernivå, herunder omfanget av en eventuell skatteunndragelse, og om A og B har medvirket til dette.
Det er sentralt hvorvidt mottakerne av telekortene fikk utlevert annen dokumentasjon som gjorde at A og B ikke kunne forstå at de ville unnlate å oppgi kommisjonsinntekt til beskatning.
A har bestridt straffeskyld for medvirkning til grovt skattesvik under henvisning til at han verken ønsket å bidra til skattesvik eller forsto at hans handlinger/unnlatelser kunne innebære slik medvirkning. Forsvarerne tilføyde at det ikke er bevist skattesvik på forhandlernivå.
Essensen i As forklaring var at han jobbet hardt for [virksomhet6] for å sikre [virksomhet6]s suksess på det norske markedet og for å sikre egen stilling og arbeidsplass. Det var viktig for han å bli vurdert som særdeles dyktig. Han organiserte derfor spleiselag, dvs. kjøp av et stort kvantum telekort, som sikret [virksomhet6] rask tilgang til større pengebeløp. Da kunne forhandlere som ellers ikke klarte å oppfylle [virksomhet6]s policy mht minste antall kjøpte kort, likevel få kjøpe. Ved spleisekjøp, også omtalt som «pakkekjøp», ble forhandlerne også motivert av at de fikk sin forholdsmessige andel av gratis bonuskort som ble utløst ved store kjøp. Ved spleiselagene var det også mulig å gi enkeltforhandlere noe kreditt, slik at de kunne betale dagen etter eller noe senere. Dette økte salgsvolumet og skapte en «vinn vinn» situasjon for [virksomhet6] som tjente store beløp raskt. Noen forhandlerne deltok også i spleiselagene for å unngå at deres kjøp var synlige utad, da de primært var forhandlere av konkurrenters telekort. Ifølge A visste personer som kom på besøk fra [virksomhet6] London om spleiselagene, men han var usikker på om de hadde sett hans og Bs interne dokumenter som lå jobb-pc-en til B.
Når det gjelder det påtalemyndigheten har omtalt som Modus I, altså da [virksomhet6] mottok kontant betaling for telekortene, fortalte A at han håndterte spleisekjøpene gjennom [virksomhet3] og [virksomhet7]. Retten tilføyer at det fremgår av hjelpedokumentet ovenfor at disse ble fakturert av [virksomhet6] i periodene 2010-2011 og 2011-2012.
A fortalte at disse selskapene enten organiserte hele spleiselaget for alle deltakerne eller organiserte spleiselag og var en reell kjøper av en andel av kortene. Retten bemerker at den sistnevnte situasjonen er omtalt i tiltalens post III. Det fremstår ubestridt at [virksomhet3] og [virksomhet7] var fakturamottakende stråselskap for kortene foretakene ikke selv kjøpte. I tillegg fortalte A at han lot noen forhandlere investere penger ved å kjøpe en større mengde kort og at han da håndterte videresalg av kortene for vedkommende uten at han selv fikk betaling for jobben. Retten bemerker at realiteten i As forklaring er at [virksomhet3] og [virksomhet7] også i «investeringstilfellene» var fakturamottakende stråselskap for alle telekortene da de ikke kjøpte telekort for videresalg.
For ordens skyld tilføyer retten at A ikke hevdet at [virksomhet3] eller [virksomhet7] utgjorde et reelt omsetningsledd, med unntak for omsetningen omfattet av post III ([virksomhet3]). Det A forklarte var at [virksomhet3] og [virksomhet7] fasiliterte spleiselagene. Da A var noe uklar, tilføyer retten at hans forklaring om at selskapene bare fasiliterte spleiselagene underbygges av at han avviste «butikk i butikk» og avviste at han og B hadde økonomisk interesse i det interne systemet. A fastholdt at det kun var [virksomhet6] som tjente på spleiselagene.
Selv om A, altså bestred å ha drevet «butikk i butikk», erkjente han at han ved enkelte av spleisekjøpene lot forhandlerne få en lavere kommisjon enn hva [virksomhet6] betalte forhandlerne. Han presiserte at det var i tilfeller der forhandleren skyldte ham penger fra tidligere kjøp. Da A gjentatte ganger bestred at han tjente penger på dette, forstår retten dette slik at enkelte forhandlere i forbindelse med spleiselag ikke betalte det de skulle etter at å ha mottatt telekortene og at det var «tapet» som A fikk dekket ved «å selge» kortene dyrere (slik at forhandleren fikk lavere provisjon og han beholdt differansen).
A avviste at spleisekjøpene var medvirkning til skattesvik selv om han forsto at en forhandler i relasjon til [virksomhet6] frontet hele spleiselaget, ved å fremstå som kjøper/forhandler av alle kortene og alene bli fakturert. Hans poeng var at de andre reelle forhandlerne mottok nok dokumentasjon til å oppgi sin kommisjonsinntekt til beskatning. A bekreftet at han forsto at enkelte av forhandlerne ønsket å kjøpe telekort uten faktura, men påpekte at han oppfordret til kjøp med faktura. Det var bedre og enklere, fordi han da ville ha sluppet alt ekstraarbeidet. Han sa også at han innimellom økte prisen for å få reelle forhandlere til å «ta faktura».
For spleiselagene fasilitert gjennom [virksomhet3], tilføyde A at [virksomhet3] ble oppgitt som selger på en håndskreven kvittering til den reelle forhandleren som mottok telekortene og at vedkommende også mottok kopi av mellomværendearkene, altså de tiltaltes Customer Accounts. Han tenkte det var riktig å gjøre det slik siden [virksomhet6] hadde fakturert [virksomhet3]. Han fortalte at han ikke hadde reflektert over hvorvidt forhandleren kom til å bruke kvitteringen i sine regnskaper. A bekreftet at [virksomhet3] utenfor spleiselagene hadde fakturert reelle forhandlere i en utstrekning som etter påtalemyndighetens utregning ga kommisjonsinntekt på 2,2 millioner kroner (tiltalens post III). De aktuelle fakturaene er lagt frem. A bekreftet at enkeltpersonsforetaket [virksomhet3] var registrert på kameraten N1, men at han raskt etter oppstart var den som i realiteten drev selskapet og at han da ikke førte regnskap eller oppga noen inntekt fra selskapet i sin selvangivelse.
Ved spleiselagene fasilitert av [virksomhet7], fortalte A at han hjalp til med å selge telekortene, tok imot betaling og sendte pengene til [virksomhet6], men ikke ga ut håndskrevne kvitteringer fordi han ikke var den reelle driveren av foretaket. Han fortalte at han måtte dekke tapet om forhandlerne ikke betalte når de deltok i spleiselagene organisert av selskapet, men at eventuell gevinst tilhørte N5 som var registrert innehaver. Det var derfor [virksomhet7] som fikk den ekstra fortjenesten på 1 kroner per kort i de tilfellene hvor det fremgikk av det interne systemet at forhandlere betalte 83 kroner i stedet for 82 kroner for et telekort som hadde utsalgspris på 100 kroner.
Vedrørende [virksomhet8], [virksomhet9] og [virksomhet10], uttalte A ved avslutningen av hovedforhandlingen at disse var reelle forhandlere av telekort, og ikke stråselskap som ble fakturert av [virksomhet6].
Tidligere under hovedforhandlingen sa A vedrørende [virksomhet8] at han fortsatte å forholde seg til de samme kundene da [virksomhet1] sluttet å fakturere [virksomhet7] og begynte å fakturere [virksomhet8]. Han bekreftet at spleiselagene ble gjort gjennom [virksomhet8], i stedet for gjennom [virksomhet7], og at forhandlerne som mottok kortene var de samme. Ifølge A var det en som kom på besøk fra [virksomhet6] London, som hadde bedt ham gjøre det slik.
Vedrørende [virksomhet9] opplyste A først under hovedforhandlingen at han ikke visste hvem som sto bak denne store kunden/forhandleren, og sa at han trodde det kunne være fordi en annen stor kunde sto bak. Da han ble konfrontert med opplysninger i sitt interne system, bekreftet han at det fremgikk at det var utlevert telekort til en rekke forhandlere fra 11.12.2012 og i de påfølgende dagene, hvor [virksomhet6] hadde fakturert [virksomhet9] for kortene. Han trodde det måtte ha vært en av personene nevnt i Card Stock som var [virksomhet9]. Han hadde ikke svar på hvordan [virksomhet9] kunne vite hvem som hadde mottatt telekortene for selskapet, uten at han selv kunne vite hvem som sto bak [virksomhet9], eller hvordan hans uvitenhet harmonerte med at det interne systemet anga hvem som fysisk mottok telekortene. Han visste heller ikke hvem som hadde bestilt telekort for [virksomhet9].
Før retten nevner hva A uttalte om [virksomhet10], bemerker retten at As forklaring var omfattende, fragmentarisk og tidvis noe vanskelig tilgjengelig, men at han på spørsmål tidlig i hovedforhandlingen bekreftet at spleiselag ble organisert via de fire nevnte selskapene [virksomhet3], [virksomhet7], [virksomhet8] og [virksomhet9]. Han sa at selskapene ikke mottok betaling for deltakerne i spleiselagene, at A mottok betalingene, at de fire selskapene ikke hadde tatt noen risiko fordi den hadde han selv tatt, at de fire selskapene ikke hadde solgt kortene eller delt dem ut, men at han hadde gjort det. Da han ble spurt hvilken rolle de fire selskapene hadde, sa han at de hadde en rolle på papiret. Retten bemerker at det strider med hans senere forklaring om at [virksomhet3] og [virksomhet7] tok «en cut» i spleisekjøpene.
Når det gjaldt [virksomhet10] bekreftet A at telekort som bl.a. ble levert til N6 og N7, som var noen av [virksomhet6]s faste reelle forhandlerne, kunne ha vært registrert på [virksomhet10], uten at N6 og N7 visste hvem som ble fakturert. Slik retten forstår det bekreftet A at det også i relasjon til [virksomhet10] ble gjennomført spleiselag, hvor [virksomhet10] sto som fakturamottaker for telekort kjøpt av andre reell forhandlere.
For perioden påtalemyndigheten har omtalt som Modus II, der [virksomhet6] ikke mottok kontant betaling ved salg av telekortene, men fakturerte [virksomhet4] og [virksomhet11] som betalte via bank, beskrev A to noe ulike situasjoner.
For [virksomhet4] erkjente ikke A å ha medvirket til noe straffbart, og viste til at det var B, og ikke han som hadde en avtale med N8, eieren av [virksomhet4]. Han erkjente imidlertid å ha solgt omtrent halvparten av [virksomhet4]s telekort til sine «faste kunder» etter at han hadde registrert [virksomhet4]s ordrer hos [virksomhet6]. Han sto ved sin politiforklaring om at han hadde organisert spleiselag slik at flere kunne kjøpe telekort via [virksomhet4], hvor han sørget alle fikk kortene de hadde kjøpt og sin respektive andel av bonuskortene. Han fortalte at forhandlere betalte [virksomhet4] kontant eller over bank. Da han ble fremvist banktransaksjoner som viste at det var innbetalt kontant nesten 14 millioner kroner og nesten ni millioner kroner til [virksomhet4] sin bankkonto i 2013 og 2014, dvs. nesten 23 millioner kroner, sa han at han ikke husket om han satte pengene inn på [virksomhet4]s bankkonto, men at det kunne ha vært han. I politiavhør bekreftet han at han hadde levert ut telekortene, mottatt kontant betaling og satt pengene inn på [virksomhet4]s bankkonto, men husket ikke hvor mye/hvor ofte, og påpekte at også B, eller N8, satte inn penger på [virksomhet4]s bankkonto. Under hovedforhandlingen sa han først at alle [virksomhet4]s kunder fikk faktura eller håndskreven kvittering, men da han ble konfrontert med sin politiforklaring, bekreftet han at rett kunde ikke ble fakturert.
Vedrørende [virksomhet6]s fakturering av [virksomhet11], erkjente A at han visste at [virksomhet11] viderefakturerte [virksomhet13], [virksomhet14] og [virksomhet15] AS etter avtale med N2, selv om kortene ble levert til andre reelle forhandlere enn disse tre selskapene. Tiltalte fortalte at han var med på å starte [virksomhet11] AS og at hans bror var registrert innehaver.
B har bestridt straffeskyld for medvirkning til grovt skattesvik under henvisning til at hun verken ønsket å bidra til skattesvik eller på noen måte forsto at hennes handlinger eller unnlatelser kunne innebære slik medvirkning.
B fortalte at hun normalt arbeidet på [virksomhet6]s kontor, registrerte innbetalinger og sendte melding til London om når telekort angitt med numre var betalt, slik at de aktuelle kortene kunne aktiveres av [virksomhet6] London. Hun hadde mindre direkte kontakt med forhandlerne. Hun tok imot bestillinger når forhandlere ringte kontoret i stedet for at det bestilte kort av A. Hun tok også imot betaling og leverte ut kort når forhandlerne kom til kontoret.
B bekreftet systemet med spleisekjøp som A fortalte om og at slike ble organisert fordi [virksomhet6] øvde et stort press for å få dem til å selge mest mulig telekort. [virksomhet6] kunne da sikres store salg og raske penger, fordi forhandlere, som ellers ikke maktet å kjøpe minste antall telekort, da også fikk kjøpe.
B bekreftet at hun og A hadde laget et internt system for å holde oversikt over spleisekjøpene. Det besto av Card stock, Cash stock og Customer Accounts. Dette var nødvendig for å holde oversikt over penger og kort knyttet til spleisekjøpene. B fortalte at hun førte inn informasjon A ga henne, og at hun ikke visste hvordan A fordelte bonuskortene. Hun fortalte også om store kjøp gjort av enkeltkunder, hvor A solgte telekortene videre for kunden. B sa at hun ikke hadde noen økonomisk interesse i dette. Alt som ble gjort var for å øke salget for [virksomhet6]. Verken hun eller A fikk de ekstra kronene når telekort ble solgt dyrere enn hva [virksomhet6] tok for dem. De reelle forhandlere mottok disse.
B fortalte at hennes primære oppgaver var å registrere kunder, fylle ut [virksomhet6]s Daily Cash Collection Report ved mottak av betaling, sørge for at pengene ble hentet, fylle ut [virksomhet6]s Stock report (oversikt over [virksomhet6]s lager av ikke-aktiverte telekort) og bestille nye telekort når det begynte å bli lite på lageret. Hun førte også timelister for ansatte. B bekreftet at formidlet brukernavn og passord til kundene slik at de kunne hente elektroniske fakturaer i [virksomhet6]s digitale system. Hun hadde selv en liste over kundenes brukernavn og passord. B påpekte at hun ikke førte regnskap for [virksomhet5] eller utarbeidet næringsoppgaver. Hun utstedte ikke fakturaer for [virksomhet5] eller [virksomhet6], og videresendte fakturaer utstedt til [virksomhet5] til [virksomhet6] London slik at [virksomhet6] London kunne dekke driftsutgiftene.
B hadde ikke reflektert over hvorvidt spleisekjøp innebar at en kunde fikk faktura for hele kjøpet, eller om det kunne ha en skattemessig konsekvens, men forsto at en kunde representerte alle kundene ved spleisekjøp. Hun påpekte at A ga alle kunder en håndskreven kvittering, også kundene som ikke fikk faktura. Ifølge B inneholdt de håndskrevne kvitteringene navn på kjøper, antall kort og beløp, dvs. det samme som ville stått i en faktura. B hadde ikke opplevd at kunder ikke ønsket faktura, og hadde ingen grunn til å tro at forhandlerne som kjøpte telekort ikke ville oppgi sin kommisjon til beskatning.
Essensen i Bs forklaring var at hun ikke forsto at det skjedde noe galt, og verken hadde noen sentral rolle i [virksomhet6] eller i det interne systemet. Hun oppfattet at det hun gjorde var i tråd med [virksomhet6] Londons interesse og at [virksomhet6] London kjente til hvordan salgene i Norge foregikk ved spleisekjøp. Hun var usikker på om [virksomhet6] London kjent til det interne systemet med Card stock og Cash stock, men påpekte at dokumentene lå på [virksomhet6]s datamaskin i [adresse3]. B stolte på [virksomhet6], og visste ikke at noen av forhandlerne kunne ha unnlatt å oppgi sin kommisjon til beskatning.
Som retten kommer tilbake til har B bekreftet forbindelser til tre av stråselskapene som ble fakturert. Dette var [virksomhet7], [virksomhet4] og [virksomhet11].
Når det gjelder det påtalemyndigheten har omtalt som Modus I, da [virksomhet6] aksepterte kontant betaling, fortalte B vedrørende enkeltpersonsforetaket [virksomhet3], selskapet som ble fakturert av [virksomhet1] nesten 81 millioner kroner i 2010 og 2011, at selskapet ble opprettet av A og As venn N1 og N9. B sa først at [virksomhet3] ikke kunne selge [virksomhet6] telekort, bare markedsføre dem, men korrigerte det til at N9 på vegne av [virksomhet3], via A, kjøpte varer fra [virksomhet6]. Hun påpekte at N9 måtte kjøpe gjennom foretaket, da han ønsket jobb i [virksomhet5] og ikke kunne være ansatt og kunde samtidig. Slik retten forsto Bs forklaring, i motsetning til As forklaring, var den at [virksomhet3] kjøpte alle telekortene fra [virksomhet6], og så solgte dem videre. B bekreftet at hun hjalp til i [virksomhet3], bl.a. ved å lage fakturaer. På spørsmål om hvorfor forhandlere kjøpte gjennom [virksomhet3], i stedet for direkte fra [virksomhet6], trodde hun at noen av kundene valgte å kjøpe gjennom [virksomhet3] da det kunne gjøre at de raskere fikk telekortene fordi foretaket satt inne med aktiverte kort.
Vedrørende [virksomhet7], som ble fakturert 18,74 millioner kroner av [virksomhet1] i 2011 og 2012, fortalte B at selskapet ble startet av hennes filleonkel, N5. B var usikker på om det var henne eller broren N10 som hadde spurt N5 om han var interessert. Etter at selskapet var opprettet forhold N5 seg passivt, slik at det var B og A som drev selskapet. B fortalte at det likevel var N5 som fikk fortjeneste når det oppsto. B bekreftet at salg av telekort foregikk som for [virksomhet3], ved at det var faste kunder av A som kom med penger og så ble telekortene aktivert av [virksomhet6] på [virksomhet7]. Hun fortalte at hun sendte fakturaer til [virksomhet7] sine kunder og at A også alltid ga ut håndskrevne kvitteringer. B førte regnskap for [virksomhet7], men sa at hun var lite regnskapskyndig. På spørsmål om hvorfor [virksomhet7] førte akkurat samme beløp som inntekt som foretaket betalte til [virksomhet1], slik at det ikke oppsto noen fortjeneste, visste hun ikke hvorfor. Hun var ikke sikker på om det av riktig at [virksomhet7] solgte kortene videre for akkurat samme sum som de kjøpte dem inn for.
Vedrørende [virksomhet8] («[virksomhet8]»), som ble fakturert av [virksomhet1] fra februar 2012 til juni 2013, samt en enkelt fakturering i februar 2014, med mer enn 35 millioner kroner, fortalte B at vedkommende som sto bak var N11, som [virksomhet6] London hadde bragt inn fordi han allerede var kunde. B bekreftet at hun og A fortsatte som tidligere, slik at andre reelle forhandlere kom med penger når telekortene ble aktivert på [virksomhet8]. Hun registrerte bare det som A eller N11 ba henne om.
B fortalte at hun ikke husket forhandleren [virksomhet9], selskapet som ble fakturert for 28,3 millioner av [virksomhet1] fra mai 2012 til januar 2013, men påpekte at hun i politiavhør hadde uttalt at det kunne ha vært en person ved navn N12. Hun husket ikke hvem som fikk telekortene når [virksomhet9] ble fakturert. For [virksomhet9] kunne ikke B huske at det ble utlevert kvitteringer.
Vedrørende [virksomhet10], som [virksomhet1] fakturerte med 9,7 millioner kroner for kjøp av telekort i 2013 (+ en måned i 2014) viste B til at hun var i 10 måneders svangerskapspermisjon fra april 2013. Da hun ble vist utdrag fra As og hennes Cash stock, bekreftet hun at hadde fortsatt å føre intern Card stock og Cash stock i permisjonsperioden, og at hun ikke også utførte oppgaver for [virksomhet5] i permisjonstiden.
For perioden påtalemyndigheten har omtalt som Modus II, der [virksomhet6] ikke lenger aksepterte kontant betaling, hvor [virksomhet1] fakturerte enkeltpersonsforetaket [virksomhet4] for kjøp av telekort for ca 27 600 000 kroner fra juli 2013 til januar 2014, hvor det er ubestridt at [virksomhet4] viderefakturerte, gjentok B at fortsatte å føre Card stock og Cash stock mens hun var i svangerskapspermisjon. Ifølge B ble [virksomhet4] opprettet av A og henne selv for å nå kunder som ønsket å kjøpe telekort per post, men virksomheten dreiet så mot spleisekjøpene. Forhandlerne fikk faktura. Hun fakturerte dem A ville hun skulle fakturere. Det var A som kom med kundene og sendte bestillinger, men det kom også noen bestillinger via [virksomhet6] kundeservice. A tok imot betalingene. B fortalte i politiavhør at hun selv tok imot noen betalinger på kontoret til [virksomhet5]. Under hovedforhandlingen sa hun at det «kunne hende» og bekreftet at [virksomhet4] ikke hadde eget utsalgssted. Vedrørende opprettelsen av [virksomhet4] bekreftet B at hun og A hadde spurte Bs venninne, N8, om hun ville være med. Selskapet ble registrert i venninnens navn da [virksomhet6] ikke tillot at [virksomhet6] ansatte drev slike selskaper. Ifølge B hjalp N8 til enkelte ganger når B var tilstede, men utførte ellers ikke reelle arbeidsoppgaver for [virksomhet4]. Det var A og B som drev selskapet. Slik retten forsto B ble spleisekjøpene administrert som tidligere.
Vedrørende [virksomhet11] AS, som [virksomhet1] fakturerte for ca 124 millioner kroner fra desember 2013 til januar 2015, og hvor [virksomhet11] viderefakturerte, fortalte B at hun begynte å jobbe for [virksomhet11] da hun sluttet i [virksomhet5] sommeren 2014. Det var A som ba henne ta over. Ifølge B eide A selskapet sammen med N13. Det var A og N13, eventuelt bare A som tok beslutninger for selskapet. B hadde ingen kommentar til As opplysning om at det ble gjennomført salg til flere kunder som ikke hadde registrerte firmaer, og som ifølge A dermed ikke kunne faktureres, slik at [virksomhet11] i stedet fakturerte [virksomhet13]. B sa at hun ikke visste om dette, og at hun i alle tilfeller bare fakturerte dem som A ba henne om å fakturere.
Som retten gjør nærmere rede for nedenfor, har retten funnet det bevist ut over enhver rimelig tvil at A og B etablerte et internt system under sitt arbeid for [virksomhet6], hvor de med viten og vilje la til rette for at de reelle forhandlere av telekort til sluttbrukerne, fikk kjøpe telekort fra [virksomhet1] og [virksomhet2] kontant uten å bli fakturert, og ved dette forsettlig medvirket til at forhandlerne unnlot om å opplyse om kommisjonsinntekt på til sammen 57,3 millioner kroner til skattemyndighetene, som dermed ikke ble beskattet.
Det interne systemet innebar at [virksomhet6]s fakturaer ble utstedt til stråselskaper og at spor som kunne avsløre de reelle forhandlerne ble borte. Når forhandlerne slapp å motta inntektsdokumentasjon kunne de unndra inntektene.
Til tross for de tiltaltes forklaringer finner retten det sikkert bevist at foretakene som ble fakturert av [virksomhet6] ([virksomhet3], [virksomhet7], [virksomhet8], [virksomhet9] og [virksomhet10]) og selskapene som [virksomhet4] og [virksomhet11] viderefakturerte ([virksomhet12], [virksomhet13], [virksomhet14] og [virksomhet15]) for kommisjonen omtalt i tiltalen, fullt ut var stråselskaper, og ikke som A forklarte reelle kjøpere og videreselgere av en andel av telekortene, eller som B sa, reelle kjøpere og videreselgere av alle telekortene.
Retten finner det utvilsomt at A og B forsto at manglende fakturering ville medføre at kommisjonsinntekten ikke ville bli oppgitt til skattemyndighetene, og forsto eller burde ha forstått at dette kunne føre til skatte eller avgiftsmessige fordeler. Det er åpenbart at de tiltalte forsto at de reelle forhandlerne ikke ville oppgi kommisjonsinntekt til beskatning når de ikke hadde noen dokumentasjon for kostnaden og fikk betale kontant. Da det er et straffbarhetsvilkår at de tiltalte må forstå eller burde forstå at deres handlinger kunne føre til skatte- eller avgiftsmessige fordeler, tilføyer retten at det er helt elementært at det å unnlate å oppgi inntekt til beskatning, vil kunne føre til en skatte- eller avgiftsmessig fordel.
Retten finner det utvilsomt at A og B var fullt bevisst momentene som gjør skattesviket grovt. Retten tenker da på beløpets størrelse, at medvirkning til skattesvik er begått ved flere anledninger over mange år, av flere i fellesskap og på en måte som i særlig grad har vanskeliggjort oppdagelsen.
Det er det samlede bevisbildet, som gjør retten sikker i sin konklusjon. Retten viser for ordens skyld til Rt-2005-1353 hvor Høyesterett uttalte følgende vedrørende beviskravet:
Prinsippet om at enhver rimelig og fornuftig tvil skal komme den tiltalte til gode er en bærebjelke i straffeprosessen. Kravet gjelder for bevisresultatet som sådan – i vår sak om A hadde utvist forsett med hensyn til den omstendighet at det dreide seg om narkotika. Bevisbedømmelsen beror ofte på en vurdering av flere momenter som hver for seg kan ha ulik bevisstyrke. Det kreves ikke at hvert enkelt moment skal være bevist utover enhver rimelig tvil, så lenge det etter en samlet vurdering av momentene ikke er rimelig tvil om konklusjonen.
Retten viser til det faktum som er gjort rede for innledningsvis og vil supplere med den nærmere bevisvurderingen som fremkommer nedenfor.
Retten bemerker at realiteten i As forklaring er at han erkjenner at foretakene, som han og B organiserte spleisekjøpene gjennom, fungerte som fakturamottakende stråselskaper for [virksomhet6], for alle beløp unntatt eventuelle andeler foretakene selv kjøpte.
Fremlagte dokumenter, tiltaltes forklaringer og enkelte vitneforklaringer, viser at spleisekjøpene i Modus I perioden var organisert gjennom [virksomhet3], [virksomhet7], [virksomhet8], [virksomhet9] og [virksomhet10], mens spleisekjøpene i Modus II perioden ble organisert gjennom [virksomhet4] og [virksomhet11] som fakturerte stråselskapene [virksomhet12], [virksomhet13], personen N1, [virksomhet14] AS og [virksomhet15], samt solgte noe kontant uten faktura.
Aktor tolket As forklaring slik at stråselskapene kjøpte kortene og i neste omgang solgte kortene til de reelle forhandlerne. Retten forsto ikke A slik. Med ett ubestridt unntak ([virksomhet3] fakturerte foretak for 2,2 millioner kroner – post III) er det etter rettens vurdering ikke holdepunkter for at stråselskapene solgte telekort til reelle forhandlere.
Uavhengig av om retten i tråd med de tiltaltes forklaringer karakteriserer deres handlinger som organisering av spleiselag til fordel for [virksomhet6], eller som «butikk i butikk», fordi deres interne system viser at telekort tidvis ble solgt til høyere pris (lavere kommisjon), hvor det er nærliggende å tro at differansen helt eller delvis ble beholdt av A og B, finner retten det utvilsomt at det kun er snakk om stråmannsvirksomhet. Retten ser altså bort fra As og Bs forklaring om stråselskapers andel i spleiselagene.
Vedrørende dette bemerker retten at de tiltalte var uklare og inkonsistente i sine forklaringer, og hadde ingen reell eller plausibel forklaring på hvordan stråselskapene kunne være i posisjon til å kjøpe telekort av [virksomhet6]. Forklaringene om at de «lånte» allerede aktiverte telekort og «lånte» penger som allerede var innbetalt av enkeltkunder i spleiselagene, fremstår ikke troverdig. Retten gjentar at det er ubestridt at [virksomhet6] kun aktiverte forhåndsbetalte kort, slik at alle telekortene i spleiselaget måtte ha vært betalt før kortene ble aktivert. Det er også ubestridt at [virksomhet6] var streng på at alle mottatte betalinger omgående skulle føres inn i [virksomhet6]s Daily Cash Collection Report og sendes [virksomhet6] London. Det fremstår også usannsynlig at forhandlere som deltok i spleiselagene kunne eller ville betale A og B så tidlig og så mye at stråselskapene kunne låne midlene til å finansiere en egen andel eller et helt spleisekjøp. Vedrørende dette tilføyer retten at A og B opplyste at disse forhandlerne nettopp deltok i spleisekjøpene fordi de ikke hadde finansiell evne til å kjøpe så mange telekort som [virksomhet6] satte som minstegrense. Retten bemerker også at det er ubestridt at de reelle forhandlerne var grønnsakbutikker uten de største marginer, samt at verken A eller B har opplyst om finansieringsmåter for stråselskapene annet enn ulike lån fra andre deltakere. Retten tilføyer at det også i praksis var utelukket med «lån» fra andre kunder i form av stråselskaper da disse avløste hverandre i å være kunder av [virksomhet6], se hjelpedokumentet.
Fraværet av dokumentasjon for at stråselskapene, eller personer som representerte dem, betalte for telekortene, underbygger også at foretakene bare var fakturamottakende stråselskaper i relasjon til [virksomhet6]. Som A og B forklarte, og det interne systemet viste, ble betalingene til [virksomhet6] gjort av en hel rekke enkeltpersoner, men slik at A og B la beløpene sammen slik at beløpene fremsto som en betaling fra en forhandler. Hadde det vært en realitet at stråselskapene kjøpte en andel av telekortene, skulle det vært synlig i det interne systemet. Da ville innbetalingene vært synlige i Cash stock. Cash stock anga imidlertid bare navnene på stråselskaper i linjene der større beløp ble ført ut skjemaet. Disse linjene kan ikke forstås annerledes enn at de anga hva et aktuelt stråselskapet hadde blitt fakturert for.
Retten nevner også at dokumenter fra skatteetaten underbygger at stråselskapene reelt sett var stråselskaper. Verken stråselskapene eller deres innehavere opplyste om aktuell næringsinntekt i de aktuelle årene. For Modus I tilfellene gjelder det for [virksomhet3], [virksomhet8] og [virksomhet9]. Vedrørende [virksomhet7] ble det sendt inn næringsoppgave for 2011, men den ble avvist grunnet manglende dokumentasjon. N5 ble da skjønnslignet med alminnelig inntekt på kroner 263 865. Retten nevner at [virksomhet10] leverte inn næringsoppgave for 2014, men at en svært liten andel av [virksomhet1]s fakturering av [virksomhet10] skjedde i 2014 (102 500 kr av totalt 9 700 600 kr).
I Modus II tilfellene, der [virksomhet4] og [virksomhet11] fungerte som et mellomledd mellom [virksomhet6] og stråselskapene, innga verken [virksomhet12], [virksomhet13] eller personen N1, [virksomhet14] AS eller [virksomhet15] AS næringsoppgave over mulig kommisjonsinntekt.
Nedenfor nevner retten det som viser at de tiltalte kontrollerte eller hadde tilstrekkelig innflytelse over stråselskapene til å fakturere dem selv om det ikke var grunnlag for det. Retten nevner også momenter som viser at personene som frontet stråselskapene hadde få forutsetninger for å drive foretak, rent faktisk ikke drev foretakene og var personer i A og Bs miljø som frivillig eller ufrivillig lånte ut navn og personopplysninger for å fronte selskapene. Som retten redegjør for, finner retten det utvilsomt at A og B brakte inn flere av stråselskapene eller medvirket til det. Retten viser også hvorfor enkelte av stråselskapene ikke var reelle selskaper eller hadde lagt ned driften. Retten nevner også momenter relatert til [virksomhet4] og [virksomhet11] som viser de tiltalte kontrollerte disse selskapene.
Enkeltpersonsforetaket [virksomhet3] var registrert på N1.
N1 jobbet som lagerarbeider på [virksomhet16]. Han fortalte om økonomiske problemer og at han den gang drakk alkohol daglig. A beskrev N1 som sin venn fra [land], noe N1 bekreftet. N1 er onkelen til N2 som i 2019 ble dømt til fengsel i tre år for omfattende lånebedragerier. I sin vitneforklaring omtalte N2 A som sin venn.
N1 fortalte at hans bidrag til selskapet [virksomhet3] var å låne ut navnet sitt. Han visste ikke noe om driften. A har bekreftet at han i realiteten drev [virksomhet3] etter at foretaket hadde vært i drift i «et par uker eller måneder» og han derfor erkjente straffeskyld for å ha unnlatt å føre regnskap for foretaket for regnskapsårene 2010-2012, jf. tiltalens post II a. Det er fremlagt et brev fra [virksomhet3] til [virksomhet1] av 16.1.2012 hvor A har erkjent å ha signert falskt for N1. A var også registrert som disponent på selskapets bankkonto. Oppgitt epostadresse ved registrering av foretaket var As fornavn, forkortelse av hans etternavn og @gmail.com. Slik retten ser det er det ikke tvilsomt at A styrte [virksomhet3] fra start.
Da det er ubestridt at [virksomhet3] fakturerte reelle forhandlere som etter påtalemyndighetens utregning ga en kommisjonsinntekt på 2,2 millioner kroner (A er i post III er tiltalt for å ha unndratt denne inntekten fra beskatning) bemerker retten at det er enighet om at [virksomhet3] ikke bare var et fakturamottakende stråselskap.
Enkeltpersonsforetaket [virksomhet7] var registrert på N5.
N5 fortalte at han ikke utførte ikke arbeid for foretaket, den gang jobbet som renholder og at han hadde alvorlige alkoholproblemer. Han sa at han drakk «hele tiden». Retten legger det til grunn, og bemerker at han ble fulgt til hovedforhandlingen av personell fra Blåkors.
N5 fortalte i sin vitneforklaring at foretaket ble etablert etter at B hadde spurt om foretaket kunne åpnes i hans navn. Ifølge B var N5 var hennes ikke-biologiske onkel. Da N5 i et politiavhør ble spurt om hvorfor han ble valgt til å stå som innehaver av selskapet, viste han til sine problemer og at han var lettlurt.
Som nevnt ovenfor fortalte A at de organiserte spleisekjøp gjennom [virksomhet7]. B fortalte at det var A som foretok det som ble gjort for foretaket og bekreftet at hun sammen med A drev [virksomhet7]. Retten finner det ikke tvilsomt at A og B i realiteten kontrollerte foretaket.
Enkeltpersonsforetaket [virksomhet8] var registrert på N11, og hadde registrert formål «Import av salg av klær og handarbeid». N11 er 77 år og fortalte i sin vitneforklaring at han hadde mottatt uførepensjon fra han var 51 år. Han ble kjent med A gjennom det tamilske miljøet i Norge.
Da han ble konfrontert med [virksomhet6]s opplysninger om at [virksomhet8] hadde kjøpt telekort kontant av [virksomhet1] for ca 24 millioner kroner i 2012 og 2013, bestred han at foretaket hadde kjøpt telekort fra [virksomhet6]. Han husket at B hadde registrert [virksomhet8] som kunde av [virksomhet6], og trodde han da kunne ha vist frem bankkortet og gitt en kopi av passet sitt, men påpekte at han ikke kjøpte kort fra [virksomhet6] via [virksomhet8], kun gjennom [virksomhet18] AS. N11 trodde at [virksomhet8] kunne ha blitt brukt for at andre skulle spare skatt og merverdiavgift. Han visste ikke hvem som sto bak, men hadde hørt rykter om at det kunne være A, B og N14.
Da han ble konfrontert med konkrete bestillinger og innbetalinger gjort av N14 på vegne av [virksomhet8], samt med en epost av 22.3.2013 fra B til [virksomhet6] London vedrørende «[virksomhet8] Order» om kjøp av et bestemt antall telekort av ulike valører og «Inskudd 143 500 kr», opplyste han at N14 er en han møter ukentlig og tar en kaffe, men ikke er en nær venn. Retten tilføyer at A innledningsvis sa at [virksomhet8] var en reell kjøper av telekortene, men endret forklaringen til at spleisekjøp ble organisert via [virksomhet8]. A sa da at N11 og N14 jobbet sammen, at han han selv var med på å organisere spleiselagene og solgte telekort til sine «kontant kunder». Retten tilføyer at N14 har forklart til politiet at han kjøpte telekort via [virksomhet8], at det var for å spare merverdiavgift og derfor aksepterte å betale 83 eller 84 kroner per kort i stedet for 82 kroner, og at han ikke kjøpte alle telekortene. A og Bs mellomværende oversikt over N14s kjøp av telekort fra mai 2013 til januar 2015 viser at N14 kjøpte og betalte telekort for 9,8 millioner kroner, hvor bl.a. personer som A har beskrevet som sine faste kunder (N6, N7 og N15) hadde foretatt innbetalinger for N14. Basert på dette og hva som ellers fremkommer finner retten det ikke tvilsomt at A og B hadde tilstrekkelig innflytelse over [virksomhet8] til uriktig å fakturere virksomheten.
Vedrørende [virksomhet9] stusser retten over at A og B bestred å vite hvem som sto bak [virksomhet9]. A sa etter hvert at det kunne ha vært N14 eller en person kalt N16. Retten viser til hva som fremgår ovenfor med hensyn til hva A og B har registrert i sitt interne system at N14 har betalt for telekort. Retten tilføyer at [virksomhet9] var [virksomhet6]s største kunde i 2012 og ble fakturert for 28 millioner kroner som hele veien ble betalte kontant. For retten fremstår det åpenbart at [virksomhet9] fullt ut var et stråselskap, og ingen reell kunde av [virksomhet1]. Retten påpeker det påfallende ved så stor omsetning i et enkeltpersonsforetak, at [virksomhet9] var registrert på en privatadresse og tilhørte en annen bransje («Renhold av næringslokaler og budbiltjenester»), hadde ingen registrerte ansatte og at innehaveren (N17) var registrert utvandret fra Norge alt i 2006. Da A erkjente å ha organisert spleiselag gjennom [virksomhet9], dog uten å vite hvem kunden egentlig var, er det for retten ikke tvilsomt at A og B fakturerte et enkeltpersonsforetak som ikke hadde drift overhode.
Vedrørende enkeltpersonsforetaket [virksomhet4], bemerker retten at A, B, N8 og Bs bror N10, var registrert som disponenter på selskapets bankkonto. Det er ubestridt at N8 var en nær venninne av B som jobbet i full stilling som sikkerhetsvakt på [virksomhet19]. Ifølge N8s vitneforklaring hadde B spurt henne om å få åpne et firma i hennes navn. Dette var fordi B ikke kunne etablere firmaet da hun jobbet for [virksomhet6]. N8 fortalte at hun hadde lånt ut navn og bankkodebrikke og husket ikke å ha hatt konkrete oppgaver for foretaket. Retten bemerker at N8 verken under hovedforhandlingen eller i møtet med skatteetaten i oktober 2014 fremsto å ha reell kunnskap om foretaket. Retten bygger sistnevnte på vitneforklaringen fra spesialrevisor i Skatteetaten, Camilla Rustøen Øren, som deltok i møtet med N8 og B. A fortalte under hovedforhandlingen at han organiserte spleisekjøp fra [virksomhet6] gjennom [virksomhet4] til sine «faste kunder» og hjalp foretaket bl.a. med å sette penger inn på selskapets konto, men ikke selv hadde «avtalen med N8». Etter å ha blitt konfrontert med sin politiforklaring, erkjente han at han og B i fellesskap hadde besørget at [virksomhet4] hadde fakturert andre enn den reelle kunden (forhandleren) som mottok [virksomhet6] kortene.
Basert på dette finner retten det ikke tvilsomt at A og B kontrollerte [virksomhet4].
Vedrørende aksjeselskapet [virksomhet11] bemerker retten at A og B alene var registrert som disponenter på selskapets bankkonto. Ifølge B var det A som ba henne begynne å jobbe for selskapet og som tok de reelle avgjørelsene for selskapet. Det er ubestridt at B utførte arbeid for [virksomhet11] fra hun begynte der i juni/juli 2014 og at arbeidsforholdet varte til februar 2016. I sin CV har hun angitt at stillingsbetegnelsen var «account executive» og at hun hadde følgende arbeidsoppgaver for [virksomhet11]:
• Taking customer orders and maintaining customer balance/credit.
• Preparing and issuing sales invoices.
• Preparing pay slips for staff.
• Responsible for financial accounts including budgets and cash flow.
• Debtor and creditor reconciliations.
• Reconciliation of Bank statements
•Book-keeping transactions, Ledger entries and journal entries.
• Inputting of suppliers invoices and employee expense claims.
Vedrørende [virksomhet11] erkjente A at han besørget at [virksomhet11] fakturert andre enn de reelle forhandlerne av [virksomhet6]s telekort, dvs. selskaper eid av N2. Som nevnt har N2 omtalt seg som en venn av A. N2 er han som i 2019 ble dømt for lånebedragerier.
Basert på ovennevnte finner retten det ikke tvilsomt at A og B kontrollerte [virksomhet11].
Det er på det rene at enkeltpersonsforetaket [virksomhet13] ble viderefakturert av [virksomhet4] og [virksomhet11] for [virksomhet4] og [virksomhet11]s kjøp av telekort fra [virksomhet6]. Fakturaene er fremlagt.
[virksomhet13] har samme registrerte innehaver som [virksomhet3], dvs. As venn N1. Som nevnt ovenfor var det imidlertid A som drev [virksomhet3]. Retten finner det ikke tvilsomt at N1 også her var satt inn som stråmann for foretaket. Retten gjentar at N1 den gang drakk mye, at N1 er onkelen til bedrageridømte N2 og at N2 karakteriserte seg som en venn av A og kjente B. A beskrev ikke N2 som en venn, men erkjente at han selv besørget at [virksomhet11] fakturerte «N2s selskaper» i stedet for reell kjøper av kortene, hvorav [virksomhet13] var et slikt N2-selskap. Retten viser også til N1s forklaring om at han gav nevøen N2 kodebrikken og personnummer slik at han kunne registrere enkeltmannsforetaket [virksomhet13] og at N1 fortalte at han ikke hadde noe med driften i selskapet å gjøre.
Basert på dette, og det faktum at [virksomhet4] og [virksomhet11] var kontrollert av A og B som urettmessig viderefakturerte [virksomhet13] for fakturaer mottatt fra [virksomhet6], finner retten det utvilsomt at A og B hadde tilstrekkelig innflytelse over [virksomhet13] til å kunne feilfakturere virksomheten.
Det er på det rene at [virksomhet14] AS ble viderefakturert av [virksomhet11] for [virksomhet11]s kjøp av telekort fra [virksomhet6]. Fakturaene er fremlagt.
Nevnte N1 var registrert som styreleder i aksjeselskapet [virksomhet14]. Han fortalte i sin vitneforklaring at han var ukjent med sin rolle og ikke hadde signert dokumentene da aksjene ble kjøpt. Han trodde nevøen N2 hadde misbrukt tilgangen til hans bankbrikke. For retten er det ikke tvilsomt at N1 også her fungerte som stråmann. Retten viser igjen til hva som er nevnt om N2, vennskapsforholdet med A og at A har erkjent han visste at [virksomhet11] fakturerte både [virksomhet13], [virksomhet14] og [virksomhet15] etter avtale med N2 selv om kortene ble levert til andre. A måtte forstås slik at han mente at [virksomhet14] var et «N2-selskap».
Basert på dette og det som for øvrig er nevnt finner retten det utvilsomt at A og B hadde tilstrekkelig innflytelse over [virksomhet14] til å kunne feilfakturere selskapet i stedet for å fakturere de reelle forhandlerne.
Det er på det rene at [virksomhet15] AS ble viderefakturert av [virksomhet11] for [virksomhet11]s kjøp av telekort fra [virksomhet6]. Fakturaene er fremlagt. Som nevnt har A har erkjent at han at visste at [virksomhet11] fakturerte [virksomhet15] etter avtale med N2, selv om kortene ble levert til andre.
Registrert innehaver var N18. N18 fortalte i sin vitneforklaring at han arbeidet som renholder og ikke kjente til opprettelsen av aksjeselskapet, men at han hadde lånt ut sin bankbrikke til N2 som skulle hjelpe han med å få et lån da han trengte penger til sin datters bryllup. Etter hvert fikk han låne totalt 320 000 kroner, men i relasjon til banken ble han holdt ansvarlig for et større beløp. Da han ikke fikk bankbrikken tilbake sperret han den etter ca syv måneder. N18 bestred at han hadde signert på dokumentene som etablerte [virksomhet15], og fortalte at verken registrert epostadresse eller telefonnummer var hans. Han kjente heller ikke til [virksomhet11] eller til salg av telekort. Slik retten ser det var han utvilsomt satt inn som stråmannsinnehaver av selskapet.
Basert på dette og det som for øvrig er nevnt, herunder at A har erkjent at [virksomhet15] var N2s selskap, bemerker retten at det ikke er holdepunkter for at foretaket drev reell virksomhet som gjaldt telekort. Retten finner det utvilsomt at [virksomhet15] i stedet ble feilfakturert av [virksomhet11] etter avtale mellom A og N2.
Enkeltpersonsforetaket [virksomhet12] ble viderefakturert av [virksomhet4] for [virksomhet4]s kjøp av telekort fra [virksomhet6]. Fakturaene er fremlagt. Verken B eller A husket foretaket eller registrert innehaver N19.
Da det er utvilsomt at A og B drev [virksomhet4] og besluttet hvem som skulle faktureres og det er helt usannsynlig at de ikke visste hvem som sto bak [virksomhet12] som [virksomhet4] fakturerte med 6 478 000 kroner fordelt på 14 fakturaer, finner retten det utvilsomt at de på en eller annen måte hadde innflytelse over foretaket slik at det tillot å bli fakturert eller bevisst fakturerte et «tomt» selskap fordi de anså oppdagelsesrisikoen liten.
Retten bemerker at foretaket ble registrert avviklet den 29.8.2013 og at [virksomhet4] før dette bare hadde fakturert 492 000 kroner av de totale 6 478 000 kronene. [virksomhet4] har altså fakturert et avviklet selskap.
Når det gjelder kommisjonsinntekt hos navngitte reelle forhandlere beregnet til å være 16,3 millioner kroner, bemerker retten at [virksomhet6]s fakturaer til stråselskapene og andre dokumenter, sammenhold med As og Bs interne system bestående av Card stock, Cash stock og mellomværende oversikt per kunde, viser at det var andre enn de reelle forhandlerne som ble fakturert av [virksomhet6], og etter hvert ble viderefakturert av [virksomhet4] og [virksomhet11].
Ved å vise til konkrete bestillinger, faktureringer, faktiske betalinger og utleveringer angitt i [virksomhet6]s ordresystem, [virksomhet6]s fakturaer, [virksomhet6]s Daily Cash Collection Report, [virksomhet6]s Voucher Card – sales report og [virksomhet6]s bankutskrift, sammenholdt med hva som parallelt fremgikk i de tiltaltes Card stock, Cash stock og mellomværende oversikt, har påtalemyndigheten dokumentert en parallell strøm av penger og telekort i [virksomhet6]s systemet og i As og Bs interne system. Dette ble gjort både fra Modus I og Modus II perioden. Verken de fremlagte eksemplene, eller opplysningene om at dette fortsatte på samme måte, ble tilbakevist av de tiltalte eller av deres forsvarere.
Det interne systemet viser at telekortene betales av og utleveres til en rekke reelle navngitte forhandlere, slik at det er snakk om en hel rekke mindre transaksjoner. Dette står i motsetning til hva som fremgår av [virksomhet6]s dokumenter, som viser store salg til noen få forhandlere. Dette ble illustrert både ved gjennomganger av konkrete transaksjoner, og ved hjelpedokumenter som sammenstilte informasjonen fra [virksomhet6]s dokumenter med informasjon fra A og Bs interne system. Det fremkom ikke reelle innsigelser mot resultatet av påtalemyndighetens analyse av det omfattende dokumentgrunnlaget.
Retten tilføyer at A og B har erkjent at det som står i deres interne dokumenter er korrekt og at A har erkjent å ha levert ut telekort til konkrete personer som ikke er fakturert, hvor navnet fremgår av de tiltaltes mellomværendeoversikt, herunder bl.a. N7, N6 og N15. Retten gjentar også at A erkjente at [virksomhet11] viderefakturerte N2s selskaper, i stedet for å fakturere de reelle forhandlerne som mottok kortene.
Når det gjelder beregningen av brutto kommisjonsinntekt til de navngitte forhandlerne på 16,3 millioner kroner, bemerker retten at påtalemyndigheten tatt utgangspunkt i 18 % av utsalgsprisen, som er standard kommisjon fra [virksomhet6]. Kommisjonen er 100 % av utsalgsprisen for bonuskortene da disse ble utstedt gratis fra [virksomhet6]. Utstedte fakturaer gjør det mulig å regne seg frem til kommisjonen.
Det kan reises spørsmål hvorvidt det kan få betydning for beløpets størrelse hvorvidt A og B selv kan ha tilegnet seg bonuskort, og så solgt dem «svart» til sluttbruker eller til andre. Ingen av de tiltalte erkjente det uttrykkelig, men A sa en gang under hovedforhandlingene at han «dekket tapene med bonuskort». Slik retten forsto det snakket han om tap som oppsto om en av deltakerne i spleiselaget ikke betalte for sine telekort.
Slik retten ser det får det ikke betydning for størrelsen av unnlatt opplyst kommisjonsinntekt og unndratt skatt om de tiltalte tilegnet seg bonuskortene og solgte dem. I et slikt tilfelle vil de selv utgjøre en forhandler som ikke er fakturert, slik at det ikke reduserer unndratt beløp.
Som nevnt fremgår det av det interne systemet at de tiltalte enkelte ganger solgte kortene dyrere enn hva [virksomhet6] gjorde, slik at reell forhandler fikk mindre kommisjon. I den grad det innebar at de tiltalte fikk en del av kommisjonen, bemerker retten at heller ikke dette reduserer omfanget av skattesviket. I slike tilfeller må de tiltalte anses som en forhandler som ikke ble fakturert, slik at dette er innenfor tiltalen.
Ut over bemerkningen at forholdene er innenfor tiltalen uansett hvilken forhandleren som mottok bonuskortene og de ekstra kronene, tilføyer retten at temaet «butikk i butikk» og de tiltaltes mulige fortjeneste ved salg av bonuskort, samt telekort til høyere pris, var tema flere ganger under hovedforhandlingen, slik at det var tilstrekkelig kontradiksjon om spørsmålet.
At det nevnte er innenfor tiltalen, slik at usikkerhet knyttet hvem som mottok kommisjonsinntekt ikke reduserer unndratt skatt i relasjon til tiltalen, og at det har vært tilstrekkelig kontradiksjon, underbygges av hva Høyesterett uttalte om en tilsvarende problemstilling i HR-2009-01801-U. De underliggende forhold er mer utfyllende beskrevet i LB-2008-90794-1. Dette er den såkalte Kebab-dommen som gjelder skatteunndragelse i flere omsetningsledd, som behandler problemstillinger relevante for vår sak.
Retten legger således til grunn at [virksomhet6], for en kommisjonsinntekt på forhandlernivå på 16,3 millioner, ikke fakturerte de A leverte telekortene til, men at han og B besørget at [virksomhet6] stedet fakturerte [virksomhet3], [virksomhet7], [virksomhet8], [virksomhet9], [virksomhet10] og [virksomhet4] (Modus I), og at mellomleddet [virksomhet4] og [virksomhet11] fakturerte [virksomhet12], [virksomhet13], N1, [virksomhet14] og [virksomhet15].
Når de gjelder de øvrige påstått unndratte kommisjonsinntektene på mer enn 40 millioner kroner, beregnet ut fra hva [virksomhet6] fakturerte stråselskapene, herunder [virksomhet4] og [virksomhet11] som viderefakturerte, er det ikke ført bevis for hvem som har betalt og mottatt telekortene. Retten vet således ikke hvem de reelle forhandlerne er. Retten finner det likevel utvilsomt at kommisjonsinntekten er opparbeidet av reelle forhandlere som ikke er fakturert.
Retten gjentar at det ikke er holdepunkter for at stråselskapene selv solgte til de reelle forhandlerne når man ser bort fra salg med faktura som er gjort gjennom [virksomhet3] (tiltalens post III). Det er heller ikke holdepunkt for at stråselskapene solgte til sluttbruker. Retten kan på bakgrunn av dette, og det som ellers er nevnt, sikkert legge til grunn at det har oppstått en ytterligere kommisjonsinntekt på drøye 40 millioner kroner hos forhandlere som ikke er fakturert. Det er på det rene at stråselskapene, altså selskap som ikke mottok telekortene, ble fakturert av [virksomhet6], samt av [virksomhet4] og [virksomhet11] (som først var fakturert av [virksomhet6]) for telekort som ved videresalg ga en kommisjonsinntekt på drøye 40 millioner kroner. Det kan ikke være tvilsomt at kommisjonsinntekten oppsto hos de reelle forhandlerne som hadde mottatt de fysiske telekortene og hadde mulighet for å selge dem til fastsatt utsalgspris.
Retten påpeker at det fremstår helt usannsynlig at de reelle forhandlerne ikke har solgt telekortene de har mottatt. [virksomhet6] telekort forringes ikke (ringeminuttene består), og telekortene kunne ifølge As forklaring ikke tilbakeleveres til [virksomhet6]. Det foreligger heller ingen opplysning om at telekort som [virksomhet6] hadde fått betalt for og utlevert, ble deaktivert.
Ovennevnte vurderinger baserer seg på at de aktuelle stråselskaper bare var stråselskaper. Ut over hva som er nevnt tilføyer retten dette underbygges av sterke holdepunkter for at A og B hadde økonomisk interesse i sitt interne system. Det fremstår naturlig at de skulle ønske å tjene noe ekstra. Retten gjentar at det interne systemet viser at kundene ved flere anledninger aksepterte å betale mer for kortene. Fremlagt dokumentasjon viser at A tok mer betalt om kunder ønsket å kjøpe telekort uten å bli fakturert.
Han skrev i en epost 24. september 2015 til forhandleren Drammen lyd og bilde:
«Hva vil du ha??? Med faktura??? Uten faktura er det 84»
Det er også fremlagt en melding fra A til N14 fra 1. juli 2017, dvs. etter tiltaleperioden men før Økokrims aksjon, hvor A skrev:
«My price without paper is 84».
Retten bemerker også det påfallende ved at «spleiselagene» skjedde gjennom selskaper som de tiltalte formelt verken var eiere eller drivere av, men i flere tilfeller disponerte bankkontiene til, og som avløste hverandre. Som nevnt kontrollerte de tiltalte og personer knyttet til dem disse selskapene, eller så var det snakk om tomt selskap ([virksomhet9]) eller nedlagt selskap ([virksomhet12]). Oversikten i hjelpedokumentet viser at [virksomhet1] fakturerte en eller to kunder ad gangen i en periode på inntil to år, med en viss overlapping, men slik at systemet viser at den ene kunden overtok for den forrige. Retten tilføyer at inntektspotensialet (muligheten for å ta høyere pris) øker når man selger til forhandlere som verken betaler skatt eller merverdiavgift.
Selv om det ikke får betydning for vurderingen av straffeskyld hvorvidt A og B tjente penger på det interne systemet, tilføyer det påfallende ved at A i en epost til [virksomhet6] London 2.4.2012 foreslo at man innførte et minste krav for kjøp på 1000 telekort i Oslo og 500 telekort utenfor Oslo for å oppnå ordinær kommisjon. Dette ble implementert. A begrunnet henvendelsen med behov for å spare arbeid og reisekostnader for [virksomhet6]. Det er imidlertid på det rene at han og B opprettholdt muligheten for at enkeltforhandlere fikk kjøpe et mindre antall kort via det interne systemet de administrerte, hvor det som nevnt er tilfeller der deltakeren i spleiselaget måtte betale mer til dem for telekortene enn ved å kjøpe fra [virksomhet6]. Retten bemerker også det påfallende ved at A foreslo en høyere antallsgrense i Oslo, hvor reise verken tok tid eller var særlig kostbart.
Slik retten ser det er det betydelige holdepunkter for at A og B innførte et system, som innebar fakturering til stråselskaper, egnet for å skape overskudd for dem og andre i deres miljø. For retten fremstår det usannsynlig at de ikke satt igjen med større deler av fortjenesten hensyntatt det omfattende arbeidet de la inn for å organisere det interne salgssystemet. Det er illustrerende for deres interesse i dette at B fortsatt å føre det interne system da hun var i svangerskapspermisjon fra [virksomhet5], samtidig som oppgavene for [virksomhet6] ble overlatt til vikaren.
Forsvarerne har anført at det ikke kan utelukkes at mulig unndratt kommisjonsbeløp er lavere enn påtalemyndigheten har regnet seg frem til basert på [virksomhet6]s fakturaer. Retten finner det usannsynlig at da fakturaene som gir grunnlag for beregning av kommisjonsinntekten er betalt av stråselskapene til [virksomhet6]. Fakturaene var lagret i [virksomhet6]s skytjeneste. Retten kan ikke se at [virksomhet6] har hatt interesse av å blåse opp tallene. Det motsatte er tilfellet da omfang av omsetning er relevant for [virksomhet6]s egne forhold. Som nevnt har [virksomhet6], basert på egne fakturaer, akseptert å betale 13,9 millioner i merverdiavgift som de fakturerte stråselskapene unnlot å betale. Retten gjentar at [virksomhet6] var tiltalt i saken.
Retten legger således til grunn at A og B i fellesskap besørget at det ble solgt [virksomhet6] telekort kontant til reelle forhandlere som ga en reell provisjon på 57,3 millioner kroner, hvor stråselskapene ble fakturert i stedet for de reelle forhandlerne som ikke ble fakturert.
Det retten må ta stilling til i neste punkt er hvorvidt det sikkert kan legges til grunn at de reelle forhandlerne unnlot å oppgi sin kommisjonsinntekt til beskatning.
Retten legger til grunn at det var en kjent problemstilling i telekortbransjen at forhandlerne ikke ønsket å motta faktura. A fortalte at det var slik. Det ble bekreftet av vitnet N20, daværende salgsansvarlig i MyCall, som var en konkurrent til [virksomhet6] i Norge. Bs bror, N10, som fortalte at han startet [virksomhet11] sammen med As bror og at A arbeidet for [virksomhet11], sa i sin vitneforklaring at det var svært vanskelig å få forhandlerne til å godta faktura. Han utdypet det i et varsel til Skatteetaten av 20.10.2016 hvor han skrev:
Opprinnelig innsatt bildefil som viser tekst er utelatt ettersom det ikke lar seg gjøre tilgjengelig i henhold til krav om universell utforming og personvern. Ta kontakt med tingretten for spørsmål, Lovdatas anm.
Bs bror fortalte altså i 2016 om omfattende svart virksomhet ved salg av telekort. Det er ingen grunn til å tro at dette var annerledes i årene før. Bs forklaring om at hun var ukjent med dette er ikke troverdig.
Når det gjelder de navngitte forhandlerne, som har kjøpt telekort tilsvarende kommisjon på 16,3 millioner kroner, er det avklart at disse ikke har oppgitt aktuell inntekt til beskatning. Dette gjelder N7 («N7»), N14, N21 («N21»), N15 («N15»), N22 («N22»), N23 («N23») og N6 «N6»). Skattedokumenter ble fremlagt for retten og opplysningene ble ikke bestridt.
Når det gjelder salg av telekort som ga en ytterligere kommisjonsinntekt på drøye 40 millioner kroner, viser retten til at det er bevist at [virksomhet6], samt [virksomhet4] og [virksomhet11] (som først var fakturert av [virksomhet6]), fakturerte stråselskaper i stedet for de reelle forhandlerne. Retten finner å kunne utelukke at det samtidig ble sendt fakturaer til de reelle forhandlerne. Retten viser til at det var vanlig at forhandlerne ikke ønsket å bli fakturert, samt at det er upraktisk og usannsynlig at en leverandør vil fakturere to kjøper for samme vare, en av fakturaene dermed er falsk.
Videre er det sentralt at de reelle forhandlerne, heller ikke ut fra hva A og B sa at de gav ut av dokumenter, mottok det som var nødvendig for å oppgi kommisjonsinntekt til beskatning.
Før retten kommenterer dokumentene som skal ha blitt gitt ut, slår retten fast at de tiltalte ikke kunne ha en forventing om at dokumentene ble brukt for å oppgi inntekt til beskatning i og med at de visste at stråselskapene ble fakturert. Retten tilføyer at dette også gjelder da [virksomhet4] og [virksomhet11] fungerte som mellomledd mellom [virksomhet6] og stråselselskapene. Retten viser til A og Bs tilknytning til [virksomhet4] og [virksomhet11], og at de visste hvilke selskaper/hvem [virksomhet4] og [virksomhet11] fakturerte for [virksomhet6] telekort.
Da A har opplyst at de reelle mottakerne av telekortene da spleisekjøp ble organisert gjennom [virksomhet3], fikk en håndskreven kvittering og en delivery note, hvor [virksomhet3] var oppgitt som selger, bemerker retten at det ikke innebærer at den reelle forhandleren ble fakturert.
Retten forsto A slik at han også senere ga ut en del håndskrevne kvitteringer. B mente at han gjorde det konsekvent. Ifølge B inneholdt de håndskrevne kvitteringene navn på kjøper, antall kort og beløp, ifølge henne det som ville stått i [virksomhet6]s fakturaer. Retten finner det imidlertid ikke troverdig at det ble utstedt håndskrevne kvitteringer til reell forhandler, eller at de var så komplette at de kunne benyttes som fakturaer. Det er ingen holdepunkter for dette i sakens dokumenter, det ville vært svært arbeidskrevende, er ikke opplyst av A og ville utad gitt inntrykk av at A og B drev «butikk i butikk». Retten bemerker også det påfallende ved at ikke en eneste håndskrevet kvittering er funnet til tross for omfattende beslag. A og B kunne uansett ikke «kopiere» [virksomhet6]s fakturaer da innholdet ville måtte være annerledes i og med at både kjøper og antall kjøpte kort ikke var den samme som i [virksomhet6]s fakturaer. Retten tilføyer at en håndskrevet kvittering som bekrefter mottak av en pengesum uten at reell leverandør eller korrekte varer er angitt, ikke kan brukes som grunnlag for å dokumentere en varekostnad.
Da A også sa at han ga ut «delivery note» til de reelle forhandlerne, som er [virksomhet6] dokumentet som gir oversikt over salget til den konkrete forhandleren over type kort, antall, priser, kommisjon, ordrenummer, bemerker retten at dokumentet ikke kan brukes som fakturagrunnlag for andre enn oppgitt mottaker av telekortene, altså stråselskapet.
A tilføyde at reell mottaker av telekortene kunne logge seg inn og hente fakturaen fra [virksomhet6] etter å ha fått stråselskapets brukernavn og passord. Retten bemerker at denne ikke kunne benyttes av reell forhandler da den ikke gjaldt forhandleren.
Retten kan således utelukke at de reelle forhandlerne mottok underlagsmateriale som gjorde det aktuelt og mulig for dem å oppgi sin kommisjonsinntekt til beskatning.
Retten slutter seg videre til Borgarting lagmannsretts bemerkning i LB-2008-90794-1 om at når utsalgssteder får kjøpe varer svart, er det tilrettelagt for at videresalg holdes utenom regnskapet, og at utsalgsstedene ikke kan bokføre salg uten at det også er bokført innkjøp av salgsvarer. Retten forstår sistnevnte slik at dette i praksis er utelukket fordi manglende fradrag for innkjøpskostnaden gjør den skattemessige fortjenesten så stor at skatten spiser opp fortjenesten.
Retten tilføyer at skattesubjekter fra 1.1.2011 ikke fikk fradrag for kostnader over 9 999 kroner ved kontant betaling, se skatteloven § 6-51 første ledd. Det innebærer at større beløp måtte betales via bank for at kostnaden skulle påvirke skatteberegningen. Forhandlere som foretok større innkjøp av telekort hadde fra 2011 dermed ingen interesse av å oppgi kommisjonsinntekt til beskatning når telekortene var betalt kontant, fordi skatten da ville spise opp hele kommisjonen. Det innebærer at de reelle forhandlerne ikke hadde noen interesse av å bli fakturert når de betalte kontant, fordi fakturaen uansett ikke kunne redusere fortjenesten. Retten ser at dette kan reise spørsmål ved hvorvidt de tiltalte kan anses å ha medvirket til skatteunndragelse, fordi de var kjent med at manglende faktura ikke hadde betydning. Slik retten ser det er dette feil innfallsvinkel. Det var og er en kjensgjerning at kontant betaling av varer fra leverandør er svært uvanlig og hindrer sporbarhet. Retten finner det utvilsomt at de tiltalte visste dette og at unnlatt fakturering gjorde at de reelle forhandlerne nettopp kunne velge å betale kontant. Retten finner det altså utvilsomt at de reelle forhandlerne betalte kontant i tiltro til at de ikke ville bli fakturert og at de tiltalte var bevisst det. Denne vissheten er kjernen av medvirkningshandlingen. Det samme er det ekstra leddet som de tiltalte innførte i Modus II perioden, som viser at de forsto at unnlatt fakturering og kontant betaling var forutsetningen for de reelle forhandlernes kjøp av telekort, og at det ville medføre at kommisjonsinntekt ikke ville bli oppgitt til beskatning.
I strid med forsvarernes anførsler kan ikke retten se at primærforbrytelsen hos de reelle forhandlerne er uklar, selv ikke hvor forhandleres navn er ukjent. Forsvarerne anførte at det faktum at det ikke er foretatt bokettersyn hos de reelle forhandlerne, innebærer usikkerhet om de faktiske forhold, herunder om inntekt er oppgitt til beskatning. Retten er ikke enig i det og viser til momentene ovenfor som angir hvorfor retten sikkert kan legge til grunn at de reelle forhandlerne ikke oppga sin kommisjonsinntekt til beskatning. Som Borgarting lagmannsrett forutsetningsvis uttrykte i LB-2008-90794-1 kan man legge til grunn at et detaljistledd selger svart i samme omfang som man har kjøpt inn varer svart. Saken gjaldt svart omsetning av kebab kjøtt i flere nivåer; fra farseprodusent til grossist til detaljist til forbruker. De tiltalte ble dømt for å ha medvirket i et samordnet opplegg for skatte- og avgiftsunndragelser i sine tre virksomheter, og derved, som en konsekvens, å ha lagt til rette for unndragelser også i detaljistleddet. På samme måte som i vår sak hadde man lite kunnskaper om hva som hadde skjedd på detaljistnivået. Retten tar inn lagmannsrettens uttalelse:
Påtalemyndigheten og skatteetaten har lagt til grunn at farsekebaben som utsalgsstedene kjøpte svart fra [virksomhet20], også ble solgt svart til detaljistenes kunder. Lagmannsretten er enig i at det er mange og sterke indikasjoner på at det foregikk svart omsetning også i detaljist-leddet. Selv om det ikke er grunnlag for å fastslå hvor mye som ble unndratt av den enkelte forhandler, er det etter lagmannsrettens vurdering ikke rimelig tvil om at det i dette salgs-leddet foregikk utstrakt skatte- og avgiftsunndragelse. Med bakgrunn i skatteetatens kontroll av [virksomhet20]s kunder er det også grunnlag for å fastslå at unndragelsen i sisteleddet minst gjaldt like stort kvantum kebab som det [virksomhet20] hadde levert svart.
Dommen er rettskraftig da Høyesteretts ankenektelse (Rt-2009-1109) verken fant at ankene over lovanvendelse, saksbehandling eller straffutmåling kunne føre frem. Retten tilføyer at [virksomhet20] er engros leddet som solgte kebab kjøtt til utsalgsstedene. Informasjonen man hadde om detaljistleddet var begrenset til [virksomhet20]s liste over 91 navn, hva 28 utsalgssteder oppga av kjøp fra [virksomhet20], hvor man ved avstemming mot [virksomhet20]s regnskap avdekket at kundene ikke alltid hadde bokført alt kjøp fra [virksomhet20], bokettersyn hos en enkeltforhandler som ikke avdekket svart innkjøp og prøvekjøp av kebab fra ulike forhandlere for å avklare mengden kjøtt per kebabporsjon. De tiltalte hadde fått avslag på begjæring om innsyn i skattedokumenter hos utsalgssteder, hvor lagmannsretten uttalte at det ikke kunne anses som feil i relasjon til de tiltaltes mulighet til å forberede sitt forsvar. Kort oppsummert fant lagmannsretten det utvilsomt at kjøtt som var kjøpt inn svart, ble solgt svart videre.
At straffesakene i vår sak mot de navngitte primærforbryterne (de reelle forhandlerne) er henlagt og overført til skatteetaten for vurdering av etterberegning av skatt og ileggelse av tilleggsskatt, får heller ikke betydning. Årsaken til Økokrims henleggelser er «kapasitetshensyn». Sakene er ikke henlagt «på beviset stilling» eller som «intet straffbart forhold». Selv om straffesakene mot primærforbryterne ikke skulle vært henlagt, bemerker retten at det ikke ville ha endret de tiltaltes stilling. Da ligningsbehandlingene ikke er avsluttet, tilføyer retten at Høyesterett i Rt-2008-158 slo fast at det ikke er vilkår for å iretteføre en sak om skattesvik at det foreligger vedtak om endring av ligning og tilleggsskatt.
Retten finner det således sikkert bevist av 57,3 millioner kroner i kommisjonsinntekt er unnlatt oppgitt til beskatning av de reelle forhandlerne.
Det er på det rene at A og B hadde ulike roller i det interne systemet som tilrettela for skatteunndragelse hos de reelle forhandlerne.
Vedrørende A ser ikke retten behov for å beskrive hans gjerninger ytterligere for å belyse at han objektivt sett har medvirket til grovt skattesvik. Da B ikke hadde samme kontaktflate mot de reelle forhandlerne som A, er det nødvendig med å forklare noe mer hvorfor retten heller ikke er i tvil om at hun objektivt sett har medvirket til grovt skattesvik.
Det er på det rene at hun og A arbeidet tett sammen, snakket samme språk og i fellesskap driftet det interne systemet. Det er ubestridt at B hovedsakelig laget dokumentene og i alle tilfeller var den som fylte dem ut. Selv om retten legger til grunn at hun i stor grad satte inn opplysninger som A ga henne, er retten ikke i tvil om at hun hadde full oversikt over funksjonen til det interne systemet, herunder at de fakturerte selskapene var stråselskaper og at manglende fakturering av de reelle forhandlerne gjorde at de reelle forhandlerne betalte kontant og ville unnlate å oppgi kommisjonsinntekt til beskatning. I tillegg til at B møtte reelle forhandlere når de kom med kontant betaling til kontoret i [adresse3] og hun ga [virksomhet6] London beskjed når betaling var mottatt og av hvem, var hun den som registrerte [virksomhet6]s kunder, slik at hun visste at fakturert kunde og reell kunde ikke var samme selskap eller person. Det får ingen betydning at det ikke var B eller [virksomhet5] som rent faktisk utstedte [virksomhet6]s fakturaer til stråselskapene.
Retten bemerker at de tiltaltes første aktivitet i intern Card Stock er allerede 4.5.2010, som angir en «Balance» på 1 058 50-kroners kort, 12 679 100-kroners kort og 5 667 200-kroners kort. Retten bemerker at det gir en utsalgspris på 2 454 200 kroner, og ville ha gitt en faktura på 2 012 444 kroner (82 % av 2 454 200 kroner), som er hva [virksomhet6] fakturerte [virksomhet3] i mai 2010. De neste linjene viser hvilken reell forhandler som fikk hvilket antall kort av hvilken type. Slik fortsetter skjemaet til linjen hvor nye antall kort av hver type føres inn i skjemaet og det angis «Activated» i kolonnen som ellers angir navn, noe som utvilsomt betyr at det er ført inn nye aktiverte telekort i intern beholdningen, klare for utlevering. Slik fortsetter Card stock. I de tiltaltes Cash stock fremgikk det at det var andre enn forhandlerne som kjøpte og betalte for telekort som ble fakturert. Retten viser til hva som er nevnt ovenfor om at navnene på stråselskapene kun fremgikk i linjene i skjemaet hvor større beløp ble ført ut av skjemaet, som ikke kan forstås annerledes enn hva det aktuelle stråselskapet ble fakturert. Retten viser også til hvordan B knyttes til flere av stråselskapene, samt til [virksomhet4] og [virksomhet11], og at personer i hennes utvidede krets ble utnyttet som ståmenn. Retten tilføyer at B var knapp og vag i sin forklaring, utvilsomt underkommuniserte sine økonomikunnskaper, hadde påfallende dårlig hukommelse på en rekke punkter. Vedrørende Modus I tilfellene gjentar retten at B i svangerskapspermisjon fortsatte å føre det interne systemet i stedet for å overlate det til sin vikar, som viser at hun forsto at systemet burde holdes skjult. I relasjon til Modus II tilfellene tilføyer retten at B, da hun arbeidet for [virksomhet11], sendte revisor en «stock report» hvor navnene på de reelle kundene som sto i kolonne M var tatt ut. På den måten fremgikk det ikke hvem som var de reelle mottakerne av telekortene, slik at revisor ikke kunne oppdage at stråselskaper var fakturert.
Når det gjelder subjektiv skyld finner retten det utvilsomt at de tiltalte forsto at de ikke ga dokumenter til de reelle forhandlerne som gjorde det mulig å oppgi kommisjonsinntektene til beskatning. Retten gjentar at det ikke er troverdig at dokumenter ble gitt ut, og at det de tiltalte hevdet at ble utlevert, i alle tilfeller ikke kunne fungere som faktura.
Retten finner det utvilsomt at både A og B forsto at resultatet av deres handlinger ville være at de reelle forhandlerne sikkert eller mest sannsynlig ville unnlate å oppgi sin kommisjonsinntekt til beskatning, slik at de tiltalte forsettlig medvirket til skatteunndragelse på forhandlernivå. Som nevnt ovenfor forsto de at unnlatelse av å oppgi inntekt til skattemyndighetene kan medføre en skattemessig fordel.
Forsvarerne har fremhevet betydningen av at de tiltaltes motiv ikke var å medvirke til skatteunndragelser, men bidra til økt salg for [virksomhet6]. Det er ikke relevant for vurdering av straffeskyld så lenge de tiltalte ved sine handlinger samtidig forsto at de la til rette for skatteunndragelse på forhandlernivå, og at det mest sannsynlig ville skje. Skatteunndragelse trenger ikke å være noe de ønsket for at de skal kunne domfelles.
Retten tilføyer at det ikke påvirker vurderingen av straffeskyld hvorvidt [virksomhet6] London – aktivt eller passivt- kan ha medvirket til A og Bs handlinger, eller bevisst overså opplegget. Det er ubestridt at de tiltalte ikke ble tvunget av [virksomhet6] til å utføre det de er tiltalt for. At en arbeidsgiver skulle bifalle en ulovlig praksis eller selv begå mulig straffbare handlinger, fritar ikke A og B for straffansvar så lenge de forsto at de medvirket til skatteunndragelse på forhandlernivå. Retten trenger derfor ikke ta stilling til [virksomhet6]s rolle. Som følge av det er retten ikke enig med forsvarerne i at mer etterforskning av [virksomhet6] London ville fått betydning.
Forsvarerne har anført at det faktum at de tiltalte ga opplysninger til politiet som bidro til oppklaring, illustrerer at de ikke forsto at de medvirket til skatteunndragelse på forhandlernivå. Vedrørende dette gjentar retten at det ikke er troverdig at de ikke forsto at mottak av kontant betaling og unnlatt fakturering innebar at de tilrettela for at forhandlerne unnlot å oppgi kommisjonsinntekten til beskatning, at det sikkert eller mest sannsynlig ville skje og unnlatt opplysning om kommisjonsinntekt kunne få skattemessig betydning. Hva de tiltalte ellers forsto/ikke forsto med hensyn til hvorvidt forholdet var straffbart eller hvilket straffebud forholdet rammes av, er ikke relevant ved vurderingen av subjektiv skyld.
Retten finner det etter dette sikkert bevist at de tiltalte med viten og vilje, ved fysiske og psykiske handlinger, tilrettela for et system som innebar psykisk medvirkning til de reelle forhandlernes skattesvik. Både de objektive og de subjektive vilkårene er tilstede.
A og B dømmes for overtredelse av ligningsloven § 12-2 nr 1 jf. nr 2 jf. § 12-1 nr 1 bokstav a jf. nr 2 annet punktum og for overtredelse av straffeloven § 379 jf. § 378 jf. straffeloven § 15.
Ved avslutningen av hovedforhandlingen ble det bekreftet at A erkjente straffeskyld for post II a (brudd på bokføringsloven) og delvis straffeskyld for post III (grovt skattesvik).
Retten bemerker at reell driver av et foretak i henhold til bokføringsloven § 2 andre ledd plikter å besørge bokføring for foretaket og etter § 7 plikter å bokføre «alle opplysninger nødvendige for å utarbeide spesifikasjoner av pliktig regnskapsrapportering som nevnt i lovens § 5 og pliktig regnskapsrapportering».
Som nevnt ovenfor erkjente A at han ble den reelle driveren av enkeltpersonsforetaket [virksomhet3] som var registrert i N1 sitt navn. Retten har funnet det bevist at han var reell driver fra start. Det er på det rene at det ikke foreligger regnskap for virksomheten i årene 2010 – 2012. Da A tidlig under hovedforhandlingen hevdet at regnskapsfører N24 hadde ført regnskap for virksomheten, slik at inntekt ville havnet på N1 sin selvangivelse, og at han selv hadde levert fakturaer og oversikt over kontantsalg til N24, tilføyer retten at N24 i sin vitneforklaring bestred å ha ført regnskap og å ha mottatt underlagsmateriale fra A.
Da det uansett er på det rene at regnskap og bokføring ikke foreligger, A var bevisst sin rolle i [virksomhet3], herunder at registrert innehaver ikke utførte arbeid for virksomheten, finner retten det sikkert bevist at A med viten og vilje har brutt bokføringsloven § 15 første ledd annet straffalternativ, jf. § 2 annet ledd jf. § 7, slik at han har utvist forsett. Retten finner det utvilsomt at han var fullt bevisst momentene som etter rettens skjønn gjør forhold særlig skjerpende; ved at intet regnskap ble ført i en periode på hele tre år.
Både de objektive og subjektive vilkår for straff er etter dette oppfylt.
A dømmes for overtredelse av bokføringsloven § 15 første ledd andre straffalternativ jf. § 2 andre ledd jf. § 7.
Når det gjelder tiltalen for grovt skattesvik ved at A skal ha unnlatt å oppgi inntekt fra [virksomhet3] på minst 2,2 millioner kroner (i 2010 minst 1 450 000 kr, i 2011 minst 700 000 kr og i 2012 minst 50 000 kr) gjentar retten at A innledningsvis erkjente delvis straffeskyld. I prosedyren uttalte hans forsvarere at det ikke lenger ble bestridt straffeskyld. Det påståtte skattesviket gjelder kommisjonsinntekt som [virksomhet3], i henhold til egne fakturaer, oppnådde ved salg av [virksomhet6] telekort til reelle forhandlerne som etter sine navn fremstår som mindre dagligvare/grønnsakbutikker. Det er ubestridt at forhandlere ble fakturert av [virksomhet3]. Retten bemerker for ordens skyld at kommisjonsinntekten på 2,2 millioner kroner ikke er medberegnet i post I som nettopp forutsetter at de reelle forhandlerne ikke ble fakturert.
A erkjente at han som reell innehaver av [virksomhet3] ikke hadde oppgitt den aktuelle kommisjonsinntekten i sin selvangivelsen, noe som også underbygges av hans fremlagte skatteoppgjør for inntektsårene 2010 – 2012.
Kommisjonsinntekten er beregnet av påtalemyndigheten basert på foreliggende fakturaer og standard kommisjon for de ulike typene telekort og fordelingen mellom [virksomhet2] og [virksomhet1] telekort som [virksomhet3]s betalte beløp til [virksomhet6] angir. Det er rundet ned for å gi sikkerhetsmargin. Slik retten forstår det er beregningen ikke bestridt av A.
Hensyntatt det unndratte beløpets størrelse, og at skattesviket har skjedd over en periode på tre år, er retten ikke i tvil om at skattesviket er å anse som grovt.
Da A handlet med viten og vilje da han unnlot å oppgi inntekten til beskatning, var fullt innforstått med momentene som tilsier at skattesviket er grovt og utvilsom også var klar at unnlatelsen kunne gi skattemessige fordeler, foreligger også subjektivt skyld i form av forsett.
Både de objektive og subjektive vilkår for straff er etter dette oppfylt. A dømmes for overtredelse av ligningsloven § 12-2 nr. 1 jf. nr 2 jf. § 12-1 nr 1 bokstav a.
Det er ubestridt at det ikke foreligger et regnskap for enkeltpersonsforetaket [virksomhet4] for regnskapsårene 2012, 2013 og 2014. Som nevnt innledningsvis erkjente ikke B straffeskyld for brudd på bokføringsloven. Hun forklarte seg noe ulikt med hensyn til hvilket arbeid hun utførte for [virksomhet4]. Slik retten oppfattet hennes forklaring erkjente hun gradvis større aktivitet for [virksomhet4], men fastholdt hun at hun ikke erkjente straffeskyld. Retten legger til grunn at hun bestrider straffeskyld fordi hun verken var registrert innehaver eller reell driver av [virksomhet4].
Hennes forsvarere presiserte at selv om hun var den mest aktive i foretaket og hadde forbindelse til [virksomhet6], var det ikke gitt at hun var ansvarlig for å inngi regnskap. Det ble påpekt at N8 ikke var uvitende om foretaket eller ble utnyttet. Ifølge forsvarerne var N8 som reell driver, medvitende deltaker og registrert innehaver, ansvarlig for å føre regnskap. Det ble også påpekt at N8 fikk meldinger i Altinn vedrørende selskapet, herunder påminnelser om frister. Hvis N8 mente at B drev foretaket for seg, var det N8s ansvar å sørge for at regnskap ble ført. Ifølge forsvarerne ville dette stilt seg annerledes om B hadde drevet selskapet bak N8s rygg, noe som utvilsomt ikke var tilfellet. Forsvarerne anførte også at B hadde gjort det hun kunne for å oppfylle kravene til regnskap. I møtet med skatteetaten hadde hun lagt frem bilag og vist til noe regnskapsføring og bedt skatteetaten si fra om noe manglet, men hun fikk ingen tilbakemelding. Ifølge forsvarerne opplyste B også at hun på et tidspunkt hadde hyret inn en regnskapsfører, men endte med å ta tilbake oppdraget.
For at B skal være straffansvarlig etter bokføringsloven for å ha unnlatt å føre regnskap må hun etter daværende ordlyd i bokføringsloven § 2 andre ledd hatt «plikt til å levere næringsoppgave etter ligningsloven eller omsetningsoppgave etter merverdiavgiftsloven». Ifølge daværende § 4-4 i ligningsloven av 1980 skal skattyter «som driver virksomhet» levere næringsoppgave». Avgjørende for straffeskyld blir hvorvidt B kunne anses å drive virksomheten i [virksomhet4].
Når det gjelder forsvarernes innsigelser bemerker retten kort at reelle forhold er avgjørende for hvilke plikter man vil ha etter bokføringsloven. Forutsatt at B drev [virksomhet4] på vegne av seg selv, og ikke for N8, vil hun ha plikt til å føre regnskap selv om N8 var registrert som innehaver. Som retten kommer tilbake til er retten uenig i grunnpremisset for forsvarernes anførsler; som var at B drev foretaket på vegne av N8. Det sentrale for rettens vurdering er N8s og Bs felles forklaring om at N8s rolle var begrenset til å låne ut navnet, slik at B kunne opprette et foretak uten at hennes navn fremgikk. Både i politiavhør og under hovedforhandlingen sa B at det var fordi [virksomhet6] London ikke aksepterte at ansatte forhandlet [virksomhet6] produkter utenfor ansettelsesforholdet.
Som retten har redegjort for i relasjon til post I er det rettens vurdering at B og A i realiteten kontrollerte [virksomhet4]. Da kontroll ikke behøver å være ensbetydende med at man er reell driver, vil retten måtte vurdere det særskilt.
Slik retten ser det er det ikke tvilsomt at B var reell driver av foretaket. Hun disponerte foretakets bankkonto, var med på å opprette foretaket og disponerte foretakets konto. B erkjente at hun spurte N8 om å få opprette foretaket i N8s navn og håndterte daglig foretakets aktiviteter. Ifølge B «kom A med kundene» mens hun sto for faktureringen. B fortalte at A sendte henne bestillinger og at noen kunder bestilte telekort fra [virksomhet4] via [virksomhet6], og at hun i alle tilfeller sørget for at telekortene gikk til de riktige kundene og la ved fakturaer. Det er videre på det rene at B stilte sammen med N8 i møtet med skatteetaten den 30.10.2014 vedrørende bokettersyn hos [virksomhet4]. Spesialrevisor Camilla Rustøen Øren som møtte fra Skatteetaten, fortalte at det var B som svarte på de materielle spørsmålene om foretaket, og tilføyde at B og N8 hadde med 3 plastposer med inngående og utgående fakturer som så ut som de kom rett fra printeren, samt et brev signert av N8. Brevet beskrev [virksomhet4]s virksomhet, N8s rolle og forklarte hvorfor N8 hadde lagt ned selskapet, herunder at det ble for mye da hun også arbeidet som sikkerhetsvakt. B har erkjent at hun formulerte teksten, men sa at hun fikk hjelp til oversettelse fra engelsk til norsk. På spørsmål om brevet korrekt beskrev at N8 dro til markedet om morgenen for å selge telekort, svarte B at det var hun selv eller A som gjorde det, og at de to gjorde det som var av virksomhetsaktiviteter. Ifølge A hadde B «avtalen» med N8 og tok ansvar for [virksomhet4]. Vedrørende Bs rolle tilføyde Øren at B hadde fortalt at hun hadde hjulpet N8 med [virksomhet4], laget utgående fakturaer, hjulpet med regnskap og hjulpet med skattemeldingen for 2013. B erkjente for øvrig å ha skrevet en epost for [virksomhet4] 31.8.2015 til [virksomhet6], hvor hun ba om oversending av [virksomhet2] og [virksomhet1]s «Customer accounts» for årene 2012, 2013 og 2014. Retten bemerker at dette og det øvrige som er nevnt viser at B var reell driver av [virksomhet4].
Som nevnt ovenfor plikter reell driver av foretaket etter bokføringsloven § 2 andre ledd å besørge bokføring for foretaket og etter § 7 å bokføre alle opplysninger nødvendige for å utarbeide spesifikasjoner av pliktig regnskapsrapportering som nevnt i lovens § 5 og pliktig regnskapsrapportering.
Det er ikke bestridt at regnskap ikke foreligger. Dette forandres ikke av at B tok med tre poser med fakturaer til møtet med skatteetaten i 2015, at hun ifølge sine forsvarere skal ha spurt skatteetaten hva som manglet mht regnskap og ikke skal ha fått noe svar. Retten bemerker at kort at eventuell rettsvillfarelse ikke fritar for straff. B har for øvrig en bachelor i commerce, slik at hun utvilsomt vet hva et regnskap er. At hun tok oppdraget tilbake fra regnskapsføreren viser også at hun var klar over at regnskapet ikke var ferdigstilt. Når hun utvilsomt visste dette og var fullt bevisst sin rolle i [virksomhet4] da hun unnlot å føre regnskap for foretaket, har hun forsettlig brutt bokføringsloven § 15 første ledd annet straffalternativ, jf. § 2 annet ledd, jf. § 7. Retten finner det også utvilsomt at B var bevisst momentene som gjør forhold særlig skjerpende; dvs. at regnskap ble unnlatt ført i en periode på hele tre år.
Både de objektive og subjektive vilkår for straff er etter dette oppfylt.
B dømmes for overtredelse av bokføringsloven § 15 første ledd andre straffalternativ jf. § 2 andre ledd jf. § 7.
De tiltalte dømmes for medvirkning til grovt skattesvik ved at de medvirket til at de reelle forhandlerne unnlot å opplyse om kommisjonsinntekt på 57,3 millioner kroner.
Påtalemyndigheten har beregnet unndratt inntektsskatt til 21 487 500 kroner. Som nevnt antar retten at reelt unndratt inntektsskatt og merverdiavgift utgjør hele 28 650 000 kroner. Da det ikke var kontradiksjon om det høyere beløpet, tar retten utgangspunkt i at unndratt skatt er 21 487 500 kroner.
Da forsvarerne har påpekt at det reelle tapet ble mindre fordi [virksomhet6] har innbetalt 13,9 millioner kroner i merverdiavgift, påpeker retten at hva som skjer etter fullbyrdet skattesvik ikke er relevant for omfanget. Som fastslått i LE-2020-2007 skal heller ikke det straffbare forholdet anses mindre fordi beregningen av reell nettoinntekt gir lavere skattebelastning.
I tillegg dømmes A for grovt skattesvik ved å ha unnlatt å oppgi 2 200 000 kroner til beskatning. Påtalemyndigheten har beregnet 37,5 % inntektsskatt av beløpet og lagt til grunn at det utgjør 825 000 kroner i unndratt skatt. Den reelle skatteunndragelse er på 1,1 millioner kroner (440 000 kroner i merverdiavgift og 660 000 kroner i skatt) om man tar utgangspunkt i netto kommisjon og unndratt merverdiavgift på kommisjonen. Da heller ikke dette tallet var tema under hovedforhandlingen, finner retten det riktig å ta utgangspunkt i at unndratt skatt var 825 000 kroner.
Både A og B dømmes også for brudd på bokføringsloven.
Som nevnt innledningsvis har aktor foreslått at straff for A settes til fengsel i 3 år, mens B idømmes fengsel i 2 år og 6 måneder. De er begge tidligere ustraffet.
Det er de grove skattesvikene som er bærende for straffutmålingen. Retten slutter seg til hva Borgarting lagmannsrett uttalte om straffverdighet og allmennpreventive hensyn i den nevnte Kebab dommen (LB-2008-90794-1), hvor Høyesterett som nevnt nektet ankene fremmet (rettens understrekning):
B dømmes for meget alvorlig overtredelse av skatte- og avgiftslovgivningen kombinert med vesentlig tilsidesettelse av regnskapsreglene. Hans straffbare handlinger inngår i et samordnet opplegg av betydelig omfang over en periode på tre og et halvt år. Unndragelse av skatt og avgift påfører fellesskapet tapte inntekter i stort omfang og er et betydelig samfunnsproblem. Dette gjelder særlig når unndragelsen som her er satt i system, noe som gjør kontrollen vanskeligere og oppdagelsesrisikoen mindre. Organisert skatte- og avgiftsunndragelse fører også til konkurransevridning og motvirker sunn konkurranse. Allmennpreventive hensyn har stor vekt i slike saker, og det må utmåles en lengre ubetinget fengselsstraff.
Retten tilføyer at forholdene i vår sak er tilsvarende ved at det interne systemet hadde et organisert preg, involverte mange aktører, oppdagelsesrisikoen var liten og potensiale for skatteunndragelse var stort. Individualpreventive og allmennpreventive hensyn er sterke i denne typen saker som påfører fellesskapet store tap og medfører konkurransevridning. I vår sak er det også straffeskjerpende at sårbare personer har blitt utnyttet som stråmenn for ulike selskaper. Retten tilføyer at Modus II tilfellene, der de tiltalte brakte inn [virksomhet4] og [virksomhet11] som mellomledd mellom [virksomhet6] og stråselskapene, hvor betaling ble gjort via bank, for å skjule kontantsalg til reelle forhandlere som ikke ble fakturert, er særlig avansert og klanderverdig. Retten bemerker også at det er ressurskrevende å avdekke slike forhold, slik at det er viktig at det reageres strengt der man lykkes, for å oppnå preventiv effekt.
For domfelte i Kebab dommen som var eier og driver av farseprodusenten, fastsatte lagmannsrettens flertall straff til fengsel i 3 år. Det var for medvirkning til unndragelse av skatt og avgift i flere ledd over 3 1⁄2 år med minst 15 millioner kroner, for unndratt toll med ca 225 000 kroner og for brudd på regnskapsloven og bokføringsloven. En kvinne som opererte kontoret til grossisten, som medvirket til skatte- og avgiftsunndragelsen og også ble domfelt for trygdebedrageri av 400 000 kroner og falsk forklaring, ble idømt fengsel i 1 år og 6 måneder. Lagmannsretten påpekte at hun ikke hadde en aktiv eller framtredende rolle ved den svarte omsetningen.
Retten bemerker at det unndratte beløp i vår sak er 21,5 millioner kroner, altså 6,5 millioner høyere, noe som tilsier lengre fengselsstraffer enn det som er nevnt. Retten bemerker også at B hadde en mer sentral rolle enn hva som var tilfellet for kontormedarbeideren, slik at det også tilsier at hun vil måtte straffes strengere enn den nevnte kontordamen. Retten har funnet det bevist at B var sentral i planlegging og gjennomføring av det interne systemet, samt hadde økonomiforståelse, organisatoriske evner og kontakter av betydning.
Når det for øvrig gjelder straffenivå uttalte Høyesterett i Rt-2011-1509 at fengsel i 2 år og 8 måneder normalt ville være en riktig straff for skatteunndragelse av i overkant av 5 millioner kroner (unnlatt oppgitt inntekt på 18 millioner kroner). Som følge av tilståelse som ga prosessuelle besparelser, ble straff satt til fengsel i 2 år og 1 måned. Det unndratte beløp var vesentlig lavere enn i vår sak.
I HR-2018-00875-A sluttet Høyesteretts flertall seg til lagmannsretten uttalelse om at utgangspunktet var fengsel opp mot fem år for unndratt skatt på ca 12,5 millioner kroner og merverdiavgift på ca 5,5 millioner kroner (samlet skatteunndragelse på 18 millioner), samt for brudd på bokføringsloven i ni år. Det ble vektlagt overtredelsenes systematiske karakter, at det hadde pågått i om lag ti år og at domfelte hadde utvist et fast forbrytersk forsett. Straff ble satt til fengsel i 3 år og 8 måneder etter fradrag for tilståelse og lang saksbehandlingstid, samt en berammingstid i lagmannsretten på rundt 11 måneder. Mindretallet stemte for frifinnelse grunnet skatteamnesti. Retten bemerker at dette saksforholdet er det som fremstår likest vår sak med hensyn til størrelse av unndratt beløp, overtredelsens systematiske karakter og de tiltaltes faste forbryterske forsett. Da gjerningsperioden var dobbelt så lang som i vår sak, men unndragelsesbeløpet 2,5 millioner kroner lavere, legger retten til grunn at opp mot 5 års fengsel vært utgangspunktet i vår sak om de tiltalte hadde vært primærforbryterne, altså selv hadde unnlatt å oppgi inntekt til beskatning.
Da de var medvirkere og fordi retten må legge til grunn at unndratt skatt og avgift i liten grad tilfalt dem, finner retten at utgangspunktet for straff for B er noe under 4 år og for A noe over 4 år. Retten har da hensyntatt at A også domfelles som primærforbryter av en skatteunndragelse på 825 000 kroner (post III).
Da begge de tiltalte også domfelles for brudd på bokføringsloven, bemerker retten at disse forholdene sett hen til hva de ellers domfelles for, får lite betydning for straffutmålingen.
Til tross for at A opplyste ved starten av hovedforhandlingen at han erkjente delvis straffeskyld for post I, straffeskyld for post II a og delvis straffeskyld for post III, fremkom det under forhandlingene ingen uforbeholdne tilståelser. Verken hans eller Bs forklaring var egnet til å lette gjennomføringen av hovedforhandlingen, selv om de hadde betydning for avklaring av de straffbare forholdene. Helt frem til forsvarernes prosedyrer var det uklart hva/og i tilfelle hvor mye A erkjente straffeskyld for. Retten kan derfor ikke se at A har krav på tilståelsesrabatt. Det gjelder selv om A, da han var mistenkt for hvitvasking, forklarte seg slik at politiet forsto at det aktuelle var medvirkning til skattesvik.
B har ikke erkjent straffeskyld, og har følgelig heller ikke krav på tilståelsesrabatt.
Retten kan ikke se at det er formildende at A og B har opplyst om et betydelig salgspress fra [virksomhet6]. De kan heller ikke høres med at straffen bør gjøres mildere fordi [virksomhet6] kun ble ilagt et forelegg på 3 500 000 kroner. For retten må det være avgjørende hva som i henhold til rettspraksis utgjør riktig straffenivå for det de domfelles for.
At det har gått syv til 12 år siden de straffbare forholdene ble avsluttet, etterforskningen har tatt lang tid og arbeid med saken har blitt forsinket som følge av Covid pandemien, tilsier imidlertid noe strafferabatt. Når det gjelder tidsbruk bemerker retten imidlertid at det ligger i sakens natur at etterforskning av skatteunndragelser som involverer en rekke aktører er tidkrevende, slik at man må akseptere relativt lang saksbehandlingstid. Retten slutter seg til hva Høyesterett uttalte i Rt-2009-14:
Mot å legge stor vekt på tidsforløpet taler likevel for det første det at hans sak inngår i et stort sakskompleks med en rekke andre involverte. Den enkelte må i slike tilfeller finne seg i at saksbehandlingen tar lengre tid enn om hans eller hennes sak var blitt behandlet isolert. For det andre gjelder det generelt for større økonomiske saker at de er omfattende og krevende for politi og påtalemyndighet, ofte i samarbeid med andre offentlige organer. Man må derfor godta at behandlingen tar lengre tid enn behandlingen av andre typer straffesaker.
Før retten tar endelig stilling til hva som utgjør riktig straff, tilføyer retten at Borgarting lagmannsrett i LB-2015-173013 fastsatte straff til fengsel i 3 år, hvor 6 måneder ble gjort betinget, for en person som ble dømt for å ha unnlatt å oppgi uttak på 42 millioner kroner fra et utenlandsk selskap, som innebar skatteunndragelse på nesten 12 millioner kroner. Det var gått 11 år fra den straffbare handlingen og 5,5 år fra saken ble anmeldt. Retten bemerker at det unndratte beløpet var omtrent halvparten av beløpene som er aktuelle i vår sak. Retten vil dermed minst måtte legge seg på dette nivået.
Retten finner det hensiktsmessig å gjøre deler av straffen betinget for begge de tiltalte.
Basert på det nevnte, hvor retten finner å måtte gi strafferabatt fordi saksbehandlingstiden har vært lang, finner retten at straff for A passende kan settes til fengsel i 3 år og 2 måneder, hvor 4 måneder gjøres betinget med en prøvetid på to år, jf. straffeloven § 34.
For B finner retten at straff passende kan settes til fengsel i 2 år og 8 måneder, hvor 4 måneder gjøres betinget med en prøvetid på to år, jf. straffeloven § 34.
Begge de tiltalte har krav på 3 dager fradrag for utholdt varetekt, jf. straffeloven § 83.
Aktor har lagt ned påstand om at A dømmes til å tåle inndragning av et utbytte på 825 000 kroner relatert til tiltalens post III, jf. straffeloven § 67.
Som nevnt ovenfor, har retten beregnet at reelt unndratt skatt og merverdiavgift var høyere, men også her finner retten det riktig å ta utgangspunkt i beløpet det var kontradiksjon om.
I henhold til straffeloven § 67 første ledd skal utbyttet en straffbar handling inndras med mindre inndragning vil være klart urimelig.
Grunnlaget for inndragning er ikke bestridt fra As side ut over anførselen om at A ikke har midler til å betale kravet, og at det vil innebære konkurs.
Selv om retten legger til grunn at A vil måtte øke sin lånebelastning, er det rettens vurdering at inndragning ikke vil være klart urimelig. Basert på As egne opplysninger om formue, kan retten ikke se at det er grunnlag for anførselen om at A vil gå konkurs om han må betale inndragningskravet. Når det gjelder rimelighet tilføyer retten at påtalemyndigheten bare har fremmet inndragningskrav i relasjon til post III, selv om As og Bs interne system viser at han også hadde fortjeneste knyttet til post I.
Etter dette inndras 825 000 kroner fra A til fordel for statskassen, jf. straffeloven § 67.
Da begge de tiltalte domfelles etter tiltalen er vilkårene i straffeprosessloven § 436 for å idømme sakskostnader til stede.
Hensyntatt at A idømmes en ikke ubetydelig fengselsstraff og et inndragningsbeløp på 825 000 kroner, finner retten å måtte hensynta hans økonomiske situasjon, og la sakskostnadsansvaret falle bort, jf. straffeprosessloven § 437 siste ledd.
A idømmes altså ikke sakskostnader.
B idømmes fengselsstraff, men verken inndragning eller annet økonomisk ansvar. Saken ble gjennomført over seks uker med 21 rettsdager, og har vært meget ressurskrevende, også når man ser bort fra rettens egne kostnader, jf. straffeprosessloven § 437 første ledd. B har hele veien vært i arbeid og har slik retten ser det hatt en viss økonomisk fordel av det interne systemet, selv om omfanget ikke er tallfestet. Retten nøyer seg med å slå fast at det ikke er grunnlag for å frita henne for sakskostnadsansvar. Ilagt fengselsstraff og Bs lånebelastning gjør likevel at det ikke kan fastsettes et sakskostnadsansvar på mer enn en brøkdel av de reelle kostnadene for hennes andel av saken, jf. straffeprosessloven § 437 siste ledd.
Retten idømmer B et sakskostnadsansvar på 75 000 kroner. Beløpet forfaller til betaling to uker etter forkynning av dommen.
---
Dommen er enstemmig.
DOMSSLUTNING
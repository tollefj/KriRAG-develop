Saken gjelder ordensforstyrrelser og nektelse av å etterkomme pålegg fra politiet i flere demonstrasjoner hvor deltagerne har hindret og/eller blokkert trafikken.
Tiltalte er en del av klima- og miljøorganisasjonen Extinction Rebellion Norge («XR»). Organisasjonen mener at tradisjonelle aksjonsformer, som underskriftskampanjer, lobbyvirksomhet og demonstrasjoner, ikke er tilstrekkelige virkemidler. Det må også iverksettes ikke-voldelige direkte aksjoner og forstyrrende sivil ulydighet, sammen med markeringer som bruker sterk symbolikk, for å vekke folk til handling.
Denne saken gjelder deltagelse i syv ulike trafikkaksjoner i tidsrommet 21. september 2020 til 4. april 2022 – post I a til post I g. Politiet var ikke på forhånd varslet om noen av trafikkaksjonene, men politiet var gjennom etterretning kjent med noen av aksjonene kort tid på forhånd. I alle de nevnte aksjonene ble tiltalte også ilagt et pålegg om å fjerne seg fra det aktuelle stedet. I samtlige aksjoner ble pålegget ikke etterkommet av tiltalte, og han ble innbrakt til arresten. Overtredelsene er inntatt i tiltalens post II a til II g.
Tiltalte A har erkjent de faktiske forhold i alle tiltalens forhold, men har på prinsipielt grunnlag benektet straffeskyld. Tiltalte forklarte at han ved alle demonstrasjonene/aksjonene har brutt loven med vilje i form av sivil ulydighet. Dette er noe han føler seg moralsk forpliktet til å gjøre – for å beskytte jorden og redde verden. Han viste til at et tilbakeblikk på historien viser at raske samfunnsendringer ikke lar seg gjennomføre uten offentlige forstyrrelser. Han viste til at det nå er rød kode for jordkloden og menneskeheten, at det foreligger flere klimarapporter som viser at man på flere punkter i samfunnet er i ferd på å vippe over, og at det er særlig den tredje verden som lider for vestens manglende handlekraft overfor den globale klimakrisen vi har med å gjøre. Derfor har han deltatt i planleggingen og gjennomføringen av demonstrasjonene som tiltalen omhandler vel vitende om at han da brøt loven og at han ville bli straffet for dette. Alle aksjonene var på forhånd godt planlagt i digitale møter. Dette gjaldt både hvor og hvordan aksjonene skulle skje og hvilken rolle den enkelte deltager skulle ha i aksjonen. Formålet var alltid å få kontroll på krysset de aksjonerte rundt/i og skape en bilfri plass hvor de kunne ha XR-markeringer av ulike slag. De ulike rollene består blant annet av de som sitter og markerer, blokkerer veien og bevisst bryter loven (omtalt som «de røde»), støttepersoner til «de røde» som sørger for mat og drikke mv., personer som tar seg av mediearbeid og filming/bildetaking under aksjonene og personer som har kontakt med publikum og formidler kunnskap mv. A har «rød» rolle i alle aksjonene. Aksjonene er ikke omsøkt eller forhåndsmeldt til politiet.
Denne saken er for øvrig en av en rekke saker i rettssystemet. I tidligere saker av samme art, har det vært anført at selv om de objektive og subjektive vilkår i straffebestemmelsene er oppfylt, er myndighetenes reaksjon overfor de tiltalte uproporsjonale inngrep i ytringsfriheten og demonstrasjonsretten etter EMK artikkel 11 og Grunnloven, og det har vært nedlagt prinsipal påstand om frifinnelse. I HR-2022-981-A (XR-dommen) som gjaldt forelegg utstedt i forbindelse med en demonstrasjon arrangert av Extinction Rebellion i september 2020, avklarte Høyesterett at denne typen aksjoner ikke rammes av EMK artikkel 11 (eller Grunnloven som Høyesterett mente ikke går lenger enn EMK artikkel 22). Det vises blant annet til avsnitt 44 og 46 til 51. Høyesterett la vekt på de alvorlige virkningene av forstyrrelsen, at forstyrrelsen av trafikkavviklingen var formålet med og ikke en indirekte effekt av aksjonen, at aksjonen ikke var varslet, at politiet hadde få handlingsalternativer, at aksjonen ikke primært rammet de protestene var rettet mot, og at inngrepet var målrettet og begrenset til det som var nødvendig for å sikre trafikkavviklingen. På denne bakgrunn konkluderte Høyesterett med at verken pålegget mot, pågripelsen av eller ileggelsen av straff i form av bøter og subsidiær fengselsstraff på det aktuelle nivået innebar en krenkelse av forsamlingsfriheten etter EMK artikkel 11. I avsnitt 55 presiserte Høyesterett at den aktuelle saken ikke dreide seg om et grensetilfelle.
Da aksjonene som denne tiltalen omhandler er likeartet som den Høyesterett behandler, vil ikke EMK artikkel 11 ha betydning for denne saken heller. Det er heller ikke anført av forsvarer.
Betraktninger om nødrett har heller ikke ført frem i rettspraksis og gjør det heller ikke i denne saken.
Etter en samlet vurdering av bevisene i saken finner retten at det er bevist utover enhver rimelig tvil at tiltalte A med viten og vilje mandag 21. september 2020 ca. kl. 07.00 – i to til tre timer – deltok og medvirket i en Extinction Rebellion-aksjon sammen med flere andre personer, og at de sammen blokkerte hele i krysset i Frederiks gate / Karl Johansgate i Oslo. Tiltalte satt øverst i Karl Johansgate hvor han var lenket sammen med to andre personer i plastikk- eller metallrør. I tillegg hadde han vært med å planlegge at de andre deltagerne skulle sitte i selve krysset i Frederiks gate, i Frederiksgate ved rundkjøringen til Stortingsgaten og i krysset Frederiks gate / Kristian IVs gate. Den totale fordelingen sørget for at de fikk kontroll og frigjort krysset slik at de kunne holde sin markering med sang, dans og fokus på sin sak. Konsekvensen av den samlede aksjonen var at utrykningskjøretøy, kollektivtrafikken, andre bilister og myke trafikanter ble hindret i sin lovlige ferdsel. Demonstrantene ble gjentatte ganger oppfordret til å flytte seg og også anvist et alternativt område til sin markering. Dette var de ikke interessert i. Kl. 08:50 ble A gitt et pålegg om å forlate stedet og holde seg borte fra det funksjonelle sentrum i Oslo frem til kl. 24:00 samme dag. A forholdt seg ikke til pålegget og det endte med at han måtte skjæres løs fra det ene røret han var lenket fast i av politi med spesialkompetanse og ble båret bort til patruljebilen og innbrakt til sentralarresten hvor han ble inkvirert kl. 09:46.
Retten har i sin bevisførsel vektlagt forklaringene til tiltalte, innsatsleder Magnus Strande og politibetjent Jørgen Næss Grønner, samt illustrasjonsmappe med bilder fra aksjonen og pågripelsesrapport.
Det er etter dette bevist utover enhver rimelig tvil at tiltalte har forholdt seg som beskrevet i tiltalebeslutningens post I a) og II a) og at han handlet med nødvendig forsett. Han blir da å dømmes for en overtredelse av straffeloven (strl.) § 181 første ledd jf. § 15 og en overtredelse av politiloven (pl.) § 30 nr. 1, jf. § 5.
Etter en samlet vurdering av bevisene i saken finner retten at det er bevist utover enhver rimelig tvil at tiltalte A med viten og vilje mandag 3. mai 2021 ca. kl. 14.20 deltok og medvirket i en Extinction Rebellion-aksjon sammen med flere andre personer ved å plassere seg i fotgjengerfeltet/veibanen i krysset Wergelandsveien/Parkveien i Oslo, og at de på den måten sammen hindret/forstyrret trafikken. Konsekvensen var at utrykningskjøretøy, andre bilister og myke trafikanter ble hindret i sin lovlige ferdsel. Kl. 14:50 ble A gitt et pålegg om å forlate stedet innen to minutter. A forholdt seg ikke til pålegget og han deretter ble sammen med tre andre innbrakt til sentralarresten. Denne gangen gikk han frivillig til patruljebilen.
Retten har i sin bevisførsel vektlagt forklaringene til tiltalte, innsatsleder Gunhild Finne Nilen og politibetjent Eivind Kjøllesdal, samt illustrasjonsmappe med bilder fra aksjonen.
Det er etter dette bevist utover enhver rimelig tvil at tiltalte har forholdt seg som beskrevet i tiltalebeslutningens post I b) og II b) og at han handlet med nødvendig forsett. Han blir da å dømmes for en overtredelse av strl. § 181 første ledd og en overtredelse av pl. § 30 nr. 1, jf. § 5.
Etter en samlet vurdering av bevisene i saken finner retten at det er bevist utover enhver rimelig tvil at tiltalte A med viten og vilje tirsdag 24. august 2021 ca. kl. 11.00 – i ca. to til tre timer – deltok og medvirket i en Extinction Rebellion-aksjon sammen med flere andre personer, og at de sammen blokkerte rundkjøring Frederiks gate/Stortingsgata i Oslo. Tiltalte var lenket sammen med to andre personer i plastikk- eller metallrør. Aksjonen var en del av en større aksjon i Frederiks gate/Karl Johansgate under Nordic Rebellion som tiltalte hadde vært med å planlegge og som besto av omtrent 40 demonstranter. Konsekvensen av tiltaltes handlinger var at utrykningskjøretøy, kollektivtrafikken, andre bilister og myke trafikanter ble hindret i sin lovlige ferdsel.
Demonstrantene ble gjentatte ganger fra kl. 12:10 oppfordret til å flytte seg og også anvist et alternativt område til sin markering. Dette var A ikke interessert i. Ca. kl. 12:25 ble A gitt et pålegg om å forlate stedet og flytte seg utenfor politiets ytre sperringer. Han ble gitt frist til kl. 12:40. A forholdt seg ikke til pålegget og det endte med at han måtte skjæres løs fra det ene røret han var lenket fast i av politi med spesialkompetanse. Han ble pågrepet ca. kl. 12:53 og innbrakt til sentralarresten hvor han ble inkvirert kl. 14:15.
Retten har i sin bevisførsel vektlagt forklaringene til tiltalte, innsatsleder Lars Kostveit og politibetjenten Helene Svendsen, samt video og illustrasjonsmappe med bilder fra aksjonen, oversiktsbilde og pågripelsesrapport.
Det er etter dette bevist utover enhver rimelig tvil at tiltalte har forholdt seg som beskrevet i tiltalebeslutningens post I c) og II c) og at han handlet med nødvendig forsett. Han blir da å dømmes for en overtredelse av strl. § 181 første ledd og en overtredelse av pl. § 30 nr. 1, jf. § 5.
Etter en samlet vurdering av bevisene i saken finner retten at det er bevist utover enhver rimelig tvil at tiltalte A med viten og vilje fredag 27. august 2021 ca. kl. 17:45 – og i flere timer – deltok og medvirket i en Extinction Rebellion-aksjon sammen med flere andre personer i et nærings- og boligområde i krysset Hausmannsgate/Torggata i Oslo, og at de sammen blokkerte dette krysset. Blant annet hadde de fraktet inn en lastebil som var plassert midt i krysset hvor et band spilte fra lasteplanet. Demonstranter var lenket og limt fast til lastebilen. Det stod også personer på toppen av lasteplanet som ropte ut XRs budskap i megafon. I tillegg sperret demonstranter av krysset med ulike bannere. Tiltalte var kjent med hele aksjonen og var med på å planlegge denne i forkant. Konkret på stedet lå han i veibanen/fotgjengerovergangen hvor han var lenket sammen med en annen person i et plastikk- eller metallrør. Konsekvensen av tiltaltes handlinger var at utrykningskjøretøy, kollektivtrafikken, andre bilister og myke trafikanter ble hindret i sin lovlige ferdsel. Aksjonen var også til sjenanse for beboere og næringslivet i området som følge både av avsperringene, men også sjenerende støy.
Demonstrantene ble gjentatte ganger fra kl. 19:00 oppfordret til å flytte seg og også anvist et alternativt område til sin markering. Dette var A og de andre demonstrantene ikke interessert i. Ca. kl. 19:15 ble A gitt et pålegg om å forlate området. A forholdt seg ikke til pålegget og det endte med at han måtte skjæres løs fra det ene røret han var lenket fast i av politi med spesialkompetanse. Han ble pågrepet ca. kl. 20:53 og innbrakt til sentralarresten hvor han ble inkvirert kl. 22:47. Først kl. 23:11 ble krysset åpnet for vanlig trafikk igjen.
Retten har i sin bevisførsel vektlagt forklaringene til tiltalte, innsatsleder Kristoffer Bang, samt videoer og illustrasjonsmappe med bilder fra aksjonen og pågripelsesrapport.
Det er etter dette bevist utover enhver rimelig tvil at tiltalte har forholdt seg som beskrevet i tiltalebeslutningens post I d) og II d) og at han handlet med nødvendig forsett. Han blir da å dømmes for en overtredelse av strl. § 181 første ledd og en overtredelse av pl. § 30 nr. 1, jf. § 5.
Etter en samlet vurdering av bevisene i saken finner retten at det er bevist utover enhver rimelig tvil at tiltalte A med viten og vilje onsdag 2. februar 2022 ca. kl. 11.20 deltok og medvirket i en Extinction Rebellion-aksjon sammen med flere andre personer ved/i lyskrysset Møllebrua/Klostergata i Skien. Tiltaltes var med å planlegge aksjonen og konkret hindret han trafikken på stedet ved å sitte på knærne sammen med en annen person i vegbanen ved/i det aktuelle lyskrysset. Syv andre demonstranter sto med bannere, delte ut flyers mv. Veikrysset var valgt da det er sentralt i Skien og ville gi stor effekt og forstyrrelse av trafikken. Konsekvensen av aksjonen var at utrykningskjøretøy, kollektivtrafikk, andre bilister og myke trafikanter ble hindret i sin lovlige ferdsel. Konkret var det en ambulanse i utrykning som ble forsinket.
På stedet ble A gitt et pålegg om å forlate stedet. A forholdt seg ikke til pålegget og han ble deretter slept bort til og inn i patruljebilen og innbrakt til arresten på Grenland politistasjon.
Retten har i sin bevisførsel vektlagt forklaringene til tiltalte, innsatsleder Marius Sletmoe Dale og politibetjent Henrik Emil Andersson.
Det er etter dette bevist utover enhver rimelig tvil at tiltalte har forholdt seg som beskrevet i tiltalebeslutningens post I e) og II e) og at han handlet med nødvendig forsett. Han blir da å dømmes for en overtredelse av strl. § 181 første ledd og en overtredelse av pl. § 30 nr. 1, jf. § 5.
Etter en samlet vurdering av bevisene i saken finner retten at det er bevist utover enhver rimelig tvil at tiltalte A med viten og vilje lørdag 2. april 2022 ca. kl. 11.00 i flere timer deltok og medvirket i en Extinction Rebellion-aksjon sammen med flere andre personer på Sjursøya havneområde i Oslo. Tiltalte var med å planlegge aksjonen. Målet var å rette aksjonen direkte mot fossil infrastruktur og gå direkte på de det gjelder. Konkret var tiltalte med å stoppe tre tankbiler med drivstoff ved å lenke seg fast under en av tankbilene via et metallrør. Det var totalt ca. 20 «røde» aksjonister. Noen av disse limte seg fast på taket av tankbilene. En full tankbil ble sperret inne på tanke-området. En rekke andre tankbiler ble hindret fra å kjøre inn på området og ble stående og skape kø på E-18. Som følge av brannfaren knyttet til de aktuelle kjøretøyene som var blitt stoppet, ble også Oslo brann og redningstjeneste koblet på. Og på grunn av høydeproblematikken for de demonstrantene som sto og/eller hadde limt seg fast på taket av tankbilene, ble mannskap med høydespesialisering fra Beredskapstroppen kalt inn. Konsekvensen av aksjonen var at utrykningskjøretøy, kollektivtrafikk og andre bilister, samt grunneier og annen lovlig næringsvirksomhet på området ble hindret i sin lovlige ferdsel.
Demonstrantene ble gjentatte ganger anmodet om å forlate området. Dette var A og de andre demonstrantene ikke interessert i. Ca. kl. 15:25 ble A gitt et pålegg om å forlate området innen 30 minutter. A forholdt seg ikke til pålegget og det endte med at han måtte skjæres løs fra rørene han var lenket fast i av politi med spesialkompetanse. Han ble deretter tatt inn til sentralarresten. Kl. 18:28 var aksjonen avsluttet. Et tredvetalls demonstranter ble totalt innbragt i sentralarresten.
Retten har i sin bevisførsel vektlagt forklaringene til tiltalte, innsatsleder Thomas Broberg, politibetjent Haron Ali Mohamed Siad og havnesjef Jens Petter Christensen samt videoer og illustrasjonsmapper med bilder fra aksjonen, herunder hvordan tiltalte var lenket fast.
Det er etter dette bevist utover enhver rimelig tvil at tiltalte har forholdt seg som beskrevet i tiltalebeslutningens post I f) og II f) og at han handlet med nødvendig forsett. Han blir da å dømmes for en overtredelse av strl. § 181 første ledd og en overtredelse av pl. § 30 nr. 1, jf. § 5.
Etter en samlet vurdering av bevisene i saken finner retten at det er bevist utover enhver rimelig tvil at tiltalte A med viten og vilje mandag 4. april 2022 ca. fra kl. 11:00 i flere timer deltok og medvirket i en Extinction Rebellion-aksjon sammen med flere andre personer på Sjursøya havneområde i Oslo. Tiltalte var med å planlegge aksjonen. Målet var å rette aksjonen direkte mot fossil infrastruktur og gå direkte på de det gjelder. Denne mandagen var det mye trafikk. Tiltalte og flere personer med han tok først kontroll over fire tankbiler og sperret av for inn- og utkjøring på området, og det oppsto store køproblemer i området. Også denne dagen var totalt ca. 20 «røde» aksjonister. Tiltalte hadde omtrent samme rolle som to dager tidligere (post I f), og han lenket seg også denne dagen fast under en tankbil via plast- eller metallrør. Noen av demonstrantene limte seg fast på taket av tankbilene. Ca. kl. 13:30 aksjonerte XR også på et annet sted på området. I samme tidsrom meldte Vegtrafikksentralen om store trafikale problemer ved E-18. Som følge av brannfaren knyttet til de aktuelle kjøretøyene som var blitt stoppet, ble også Oslo brann og redningstjeneste koblet på. Og på grunn av høydeproblematikken for de demonstrantene som sto og/eller hadde limt seg fast på taket av tankbilene, ble mannskap med høydespesialisering fra Beredskapstroppen kalt inn. Konsekvensen av aksjonen var at utrykningskjøretøy, kollektivtrafikk og andre bilister, samt grunneier og annen lovlig næringsvirksomhet på området ble hindret i sin lovlige ferdsel.
Demonstrantene ble fra kl. 12:04 gjentatte ganger anmodet om å forlate området. Dette var A og de andre demonstrantene ikke interessert i. Ca. kl. 13:36 ble A gitt et pålegg om å forlate området innen 30 minutter. A forholdt seg ikke til pålegget og det endte med at han måtte skjæres løs fra rørene han var lenket fast i av politi med spesialkompetanse. Tiltalte var frigjort kl. 13:54. Han ble deretter tatt inn til sentralarresten. Ca. 30 demonstranter ble totalt innbragt i sentralarresten. Det første aksjonsområdet ble frigjort kl. 13:54 og det andre kl. 14:45 slik at området kunne åpnes for normal trafikk og virksomhet.
Retten har i sin bevisførsel vektlagt forklaringene til tiltalte, innsatsleder Lars Kostveit, politibetjent Håkon Nesteby og havnesjef Jens Petter Christensen samt videoer og illustrasjonsmapper med bilder fra aksjonen og pågripelsesrapport.
Det er etter dette bevist utover enhver rimelig tvil at tiltalte har forholdt seg som beskrevet i tiltalebeslutningens post I g og II g og at han handlet med nødvendig forsett. Han blir da å dømmes for en overtredelse av strl. § 181 første ledd og en overtredelse av pl. § 30 nr. 1, jf. § 5.
A er 44 år gammel og bosatt i [sted]. Han er utdannet lærer, men er for tiden arbeidsledig og får ca. kr. 4 162,– utbetalt hver måned i arbeidsledighetstrygd. Han er separert og har ikke noe forsørgelsesansvar. Han eier en leilighet til en verdi av ca. kr. 1,6 millioner og har en gjeld på ca. kr. 900 000.
Det skal utmåles en straff for syv brudd på straffeloven § 181 første ledd i form av veiblokkader og syv brudd på politiloven § 30, jf. § 5. Ordensforstyrrelsene og nektingene av å rette seg etter påleggene fra politiet henger tett sammen og må ses i sammenheng jf. XR-dommen. Straffeskjerpingsprinsippet i straffeloven § 79 bokstav a kommer til anvendelse.
Det er snakk om syv planlagte aksjoner som førte til relativt store forstyrrelser. Det viser til beskrivelsene under skyldvurderingen ovenfor. Det forhold at flere av aksjonistene var lenket sammen eller lenket fast til kjøretøy, noe som for flere av aksjonene gjaldt tiltalte, medførte at det tok lengre tid å få ryddet veiene/kryssene. Det var også aksjonistenes formål. Aksjonene skapte flere farlige trafikksituasjoner, hvor busser og biler snudde i veibanen, og både utrykningskjøretøy og kollektivtrafikk måtte kjøre omveier, med den belastning for allmennheten og brukerne det medførte. I Skien ble en ambulanse i utrykning konkret forsinket. I tillegg la disse aksjonene store beslag på politiets ressurser. Dette særlig på bekostning av politiets andre aktuelle arbeidsoppgaver da aksjonene ikke var meldt inn og oppbemanning derfor ikke hadde blitt gjort. Også brann- og redningsetatens ressurser ble bundet opp i flere av aksjonene. Det samme gjaldt Deltatroppen i politiet på de to siste postene. De to siste aksjonene anses ekstra krevende beredskapsmessig, sett hen til at objektene man tok kontroll på og lenket seg fast i, var drivstofftankbiler. Videre er det et område som politiet har definert som kritisk samfunnsobjekt da det står for 100 % av drivstoffbehovet på Gardermoen og ca. 30-40 % for drivstoffbehovet og containerbehovet til industrien på Østlandet for øvrig. Det er rettens syn at hver av tiltalens aksjoner har betydelige samfunnsmessige kostnader. Svært mange trafikanter ble også rammet av aksjonene.
Strafferammen for brudd på straffeloven § 181 første ledd er bøter eller fengsel i seks måneder. For brudd på politiloven § 30 er strafferammen bøter eller fengsel i tre måneder.
Det er uomtvistet at bot ville ha vært riktig reaksjonsform for hvert av forholdene isolert sett.
I XR-dommen ble det tatt utgangspunkt i et bøtenivå på 20 000 kroner for ett tilfelle av brudd på straffeloven § 181 første ledd, jf. § 15 i idealkonkurrens med politiloven § 30 nr. 1, jf. § 5, før mulige formildende eller skjerpende omstendigheter. Beløpet tilsvarer en skjerpet foreleggsats, jf. avsnitt 63 i dommen. Det er ingen særlige forhold ved aksjonene i vår sak, eller tiltaltes rolle, som tilsier at retten bør legge seg på et annet utgangsnivå.
Det er i rettspraksis fra høyere instanser ikke tatt stilling til hvordan straffen skal utmåles i tilfelle av flere enn tre aksjoner, herunder om det her foretas en mer skjønnsmessig utmåling, se LB-2021-160379. Aktor har anført at grensen mellom bot og betinget fengsel bør gå omtrent ved fire aksjoner, noe retten slutter seg til. Da man i vår sak har å gjøre med syv overtredelser av veiblokkader og syv nektelser av å innrette seg etter politiets pålegg, er man klart over terskelen for betinget fengsel. Det er heller ikke bestridt av forsvarer.
Retten finner å bemerke at selv om man kan sympatisere med aksjonistenes miljø- og klimasak, er den valgte aksjonsformen ikke beskyttelsesverdig fra et rettslig ståsted. Det vises her til Høyesteretts vurderinger i XR-dommen i forhold til EMK artikkel 11. For øvrig fremstår aksjonistene som oppgående, mentalt ressurssterke personer med gode evner å vurdere sine handlinger og konsekvenser av disse. Konkret vises det til at dette er aksjoner som gjennomføres etter grundig og langsiktig planlegging, med formål å bryte loven for å lage store trafikale forstyrrelser og med bevissthet om ikke å forhåndsvarsle politiet om aksjonene. Retten legger til grunn at det siste gjøres for å sikre seg at man kan aksjonere på områder som vil skape mest mulig forstyrrelser og således blest, og for at politiet skal ha lengre responstid enn de ville ha hatt om de hadde oppbemannet som følge av pliktig varsling. Aksjonene gjennomføres for øvrig på bekostning av andre samfunnsmessig beskyttelsesverdige interesser. De aktuelle overtredelsene er også lovbrudd som forekommer hyppig. Etter rettens syn gjør allmennpreventive hensyn seg sterkt gjeldede i slike saker, hvilket tilsier en markert og følbar reaksjon. Det samme gjør individualpreventive hensyn. Retten kan på bakgrunn av denne gjennomgangen heller ikke se at evneprinsippet gjør seg særlig gjeldende i formildende retning i disse sakene.
Vår sak gjelder syv aksjoner. Retten mener det vil være proporsjonalt med en kortere betinget fengselsstraff med en prøvetid på to år. Imidlertid for at straffen skal gi en tilstrekkelig markert og følbar reaksjon samt tilstrekkelig ivareta allmennpreventive og individualpreventive hensyn, må straffen kombineres med en bot av en viss størrelse. Retten mener denne normalt bør ligge på kr. 20 000,– i samsvar med XR-dommen. Som nevnt, mener retten at evneprinsippet ikke gjør seg særlig gjeldende i formildende retning ved disse lovbruddene. På den bakgrunn mener retten at det skal ekstraordinære omstendigheter til for at man ilegger en bot under kr. 20 000. Imidlertid mener retten at for å ha en tilstrekkelig avskrekkende effekt bør det vurderes om boten skal skjerpes i tilfeller der den tiltalte har brutto inntekt over kr. 40 000,– per måned, slik at boten til enhver tid minimum utgjør en halv brutto månedslønn. Dette vil også ivareta hensynet til likebehandling og proporsjonalitet. Da det ikke kommer på spissen i vår sak, går ikke retten nærmere inn på dette her.
Etter en samlet vurdering har retten kommet til at straffen for tiltalte A passende kan settes til 26 dagers fengsel som gjøres betinget med en prøvetid på to år. Ved eventuell soning av straffen kommer åtte dager til fradrag som utholdt i varetekt. I tillegg idømmes han en bot stor kr. 20 000,–, subsidiært 20 dagers fengsel for det tilfellet at boten ikke betales jf. XR-dommen.
Aktor la ikke ned påstand om saksomkostninger under henvisning til tiltaltes økonomi. Retten er enig i at sakskostnader ikke bør ilegges.
Dommen er enstemmig.
DOMSSLUTNING
Saken gjelder ordensforstyrrelser og nektelse av å etterkomme pålegg fra politiet i flere demonstrasjoner hvor deltagerne har hindret og/eller blokkert trafikken.
Tiltalte er en del av klima- og miljøorganisasjonen Extinction Rebellion Norge («XR»). Organisasjonen mener at tradisjonelle aksjonsformer, som underskriftskampanjer, lobbyvirksomhet og demonstrasjoner, ikke er tilstrekkelige virkemidler. Det må også iverksettes ikke-voldelige direkte aksjoner og forstyrrende sivil ulydighet, sammen med markeringer som bruker sterk symbolikk, for å vekke folk til handling.
Denne saken gjelder deltagelse i syv ulike trafikkaksjoner i tidsrommet 21. september 2020 til 4. april 2022 – post I a til post I g. Politiet var ikke på forhånd varslet om noen av trafikkaksjonene, men politiet var gjennom etterretning kjent med noen av aksjonene kort tid på forhånd. I alle de nevnte aksjonene ble tiltalte også ilagt et pålegg om å fjerne seg fra det aktuelle stedet. I samtlige aksjoner ble pålegget ikke etterkommet av tiltalte, og han ble innbrakt til arresten. Overtredelsene er inntatt i tiltalens post II a til II g.
Tiltalte A har erkjent de faktiske forhold i alle tiltalens forhold, men har på prinsipielt grunnlag benektet straffeskyld. Tiltalte forklarte at han ved alle demonstrasjonene/aksjonene har brutt loven med vilje i form av sivil ulydighet. Dette er noe han føler seg moralsk forpliktet til å gjøre – for å beskytte jorden og redde verden. Han viste til at et tilbakeblikk på historien viser at raske samfunnsendringer ikke lar seg gjennomføre uten offentlige forstyrrelser. Han viste til at det nå er rød kode for jordkloden og menneskeheten, at det foreligger flere klimarapporter som viser at man på flere punkter i samfunnet er i ferd på å vippe over, og at det er særlig den tredje verden som lider for vestens manglende handlekraft overfor den globale klimakrisen vi har med å gjøre. Derfor har han deltatt i planleggingen og gjennomføringen av demonstrasjonene som tiltalen omhandler vel vitende om at han da brøt loven og at han ville bli straffet for dette. Alle aksjonene var på forhånd godt planlagt i digitale møter. Dette gjaldt både hvor og hvordan aksjonene skulle skje og hvilken rolle den enkelte deltager skulle ha i aksjonen. Formålet var alltid å få kontroll på krysset de aksjonerte rundt/i og skape en bilfri plass hvor de kunne ha XR-markeringer av ulike slag. De ulike rollene består blant annet av de som sitter og markerer, blokkerer veien og bevisst bryter loven (omtalt som «de røde»), støttepersoner til «de røde» som sørger for mat og drikke mv., personer som tar seg av mediearbeid og filming/bildetaking under aksjonene og personer som har kontakt med publikum og formidler kunnskap mv. A har «rød» rolle i alle aksjonene. Aksjonene er ikke omsøkt eller forhåndsmeldt til politiet.
Denne saken er for øvrig en av en rekke saker i rettssystemet. I tidligere saker av samme art, har det vært anført at selv om de objektive og subjektive vilkår i straffebestemmelsene er oppfylt, er myndighetenes reaksjon overfor de tiltalte uproporsjonale inngrep i ytringsfriheten og demonstrasjonsretten etter EMK artikkel 11 og Grunnloven, og det har vært nedlagt prinsipal påstand om frifinnelse. I HR-2022-981-A (XR-dommen) som gjaldt forelegg utstedt i forbindelse med en demonstrasjon arrangert av Extinction Rebellion i september 2020, avklarte Høyesterett at denne typen aksjoner ikke rammes av EMK artikkel 11 (eller Grunnloven som Høyesterett mente ikke går lenger enn EMK artikkel 22). Det vises blant annet til avsnitt 44 og 46 til 51. Høyesterett la vekt på de alvorlige virkningene av forstyrrelsen, at forstyrrelsen av trafikkavviklingen var formålet med og ikke en indirekte effekt av aksjonen, at aksjonen ikke var varslet, at politiet hadde få handlingsalternativer, at aksjonen ikke primært rammet de protestene var rettet mot, og at inngrepet var målrettet og begrenset til det som var nødvendig for å sikre trafikkavviklingen. På denne bakgrunn konkluderte Høyesterett med at verken pålegget mot, pågripelsen av eller ileggelsen av straff i form av bøter og subsidiær fengselsstraff på det aktuelle nivået innebar en krenkelse av forsamlingsfriheten etter EMK artikkel 11. I avsnitt 55 presiserte Høyesterett at den aktuelle saken ikke dreide seg om et grensetilfelle.
Da aksjonene som denne tiltalen omhandler er likeartet som den Høyesterett behandler, vil ikke EMK artikkel 11 ha betydning for denne saken heller. Det er heller ikke anført av forsvarer.
Betraktninger om nødrett har heller ikke ført frem i rettspraksis og gjør det heller ikke i denne saken.
Etter en samlet vurdering av bevisene i saken finner retten at det er bevist utover enhver rimelig tvil at tiltalte A med viten og vilje mandag 21. september 2020 ca. kl. 07.00 – i to til tre timer – deltok og medvirket i en Extinction Rebellion-aksjon sammen med flere andre personer, og at de sammen blokkerte hele i krysset i Frederiks gate / Karl Johansgate i Oslo. Tiltalte satt øverst i Karl Johansgate hvor han var lenket sammen med to andre personer i plastikk- eller metallrør. I tillegg hadde han vært med å planlegge at de andre deltagerne skulle sitte i selve krysset i Frederiks gate, i Frederiksgate ved rundkjøringen til Stortingsgaten og i krysset Frederiks gate / Kristian IVs gate. Den totale fordelingen sørget for at de fikk kontroll og frigjort krysset slik at de kunne holde sin markering med sang, dans og fokus på sin sak. Konsekvensen av den samlede aksjonen var at utrykningskjøretøy, kollektivtrafikken, andre bilister og myke trafikanter ble hindret i sin lovlige ferdsel. Demonstrantene ble gjentatte ganger oppfordret til å flytte seg og også anvist et alternativt område til sin markering. Dette var de ikke interessert i. Kl. 08:50 ble A gitt et pålegg om å forlate stedet og holde seg borte fra det funksjonelle sentrum i Oslo frem til kl. 24:00 samme dag. A forholdt seg ikke til pålegget og det endte med at han måtte skjæres løs fra det ene røret han var lenket fast i av politi med spesialkompetanse og ble båret bort til patruljebilen og innbrakt til sentralarresten hvor han ble inkvirert kl. 09:46.
Retten har i sin bevisførsel vektlagt forklaringene til tiltalte, innsatsleder Magnus Strande og politibetjent Jørgen Næss Grønner, samt illustrasjonsmappe med bilder fra aksjonen og pågripelsesrapport.
Det er etter dette bevist utover enhver rimelig tvil at tiltalte har forholdt seg som beskrevet i tiltalebeslutningens post I a) og II a) og at han handlet med nødvendig forsett. Han blir da å dømmes for en overtredelse av straffeloven (strl.) § 181 første ledd jf. § 15 og en overtredelse av politiloven (pl.) § 30 nr. 1, jf. § 5.
Etter en samlet vurdering av bevisene i saken finner retten at det er bevist utover enhver rimelig tvil at tiltalte A med viten og vilje mandag 3. mai 2021 ca. kl. 14.20 deltok og medvirket i en Extinction Rebellion-aksjon sammen med flere andre personer ved å plassere seg i fotgjengerfeltet/veibanen i krysset Wergelandsveien/Parkveien i Oslo, og at de på den måten sammen hindret/forstyrret trafikken. Konsekvensen var at utrykningskjøretøy, andre bilister og myke trafikanter ble hindret i sin lovlige ferdsel. Kl. 14:50 ble A gitt et pålegg om å forlate stedet innen to minutter. A forholdt seg ikke til pålegget og han deretter ble sammen med tre andre innbrakt til sentralarresten. Denne gangen gikk han frivillig til patruljebilen.
Retten har i sin bevisførsel vektlagt forklaringene til tiltalte, innsatsleder Gunhild Finne Nilen og politibetjent Eivind Kjøllesdal, samt illustrasjonsmappe med bilder fra aksjonen.
Det er etter dette bevist utover enhver rimelig tvil at tiltalte har forholdt seg som beskrevet i tiltalebeslutningens post I b) og II b) og at han handlet med nødvendig forsett. Han blir da å dømmes for en overtredelse av strl. § 181 første ledd og en overtredelse av pl. § 30 nr. 1, jf. § 5.
Etter en samlet vurdering av bevisene i saken finner retten at det er bevist utover enhver rimelig tvil at tiltalte A med viten og vilje tirsdag 24. august 2021 ca. kl. 11.00 – i ca. to til tre timer – deltok og medvirket i en Extinction Rebellion-aksjon sammen med flere andre personer, og at de sammen blokkerte rundkjøring Frederiks gate/Stortingsgata i Oslo. Tiltalte var lenket sammen med to andre personer i plastikk- eller metallrør. Aksjonen var en del av en større aksjon i Frederiks gate/Karl Johansgate under Nordic Rebellion som tiltalte hadde vært med å planlegge og som besto av omtrent 40 demonstranter. Konsekvensen av tiltaltes handlinger var at utrykningskjøretøy, kollektivtrafikken, andre bilister og myke trafikanter ble hindret i sin lovlige ferdsel.
Demonstrantene ble gjentatte ganger fra kl. 12:10 oppfordret til å flytte seg og også anvist et alternativt område til sin markering. Dette var A ikke interessert i. Ca. kl. 12:25 ble A gitt et pålegg om å forlate stedet og flytte seg utenfor politiets ytre sperringer. Han ble gitt frist til kl. 12:40. A forholdt seg ikke til pålegget og det endte med at han måtte skjæres løs fra det ene røret han var lenket fast i av politi med spesialkompetanse. Han ble pågrepet ca. kl. 12:53 og innbrakt til sentralarresten hvor han ble inkvirert kl. 14:15.
Retten har i sin bevisførsel vektlagt forklaringene til tiltalte, innsatsleder Lars Kostveit og politibetjenten Helene Svendsen, samt video og illustrasjonsmappe med bilder fra aksjonen, oversiktsbilde og pågripelsesrapport.
Det er etter dette bevist utover enhver rimelig tvil at tiltalte har forholdt seg som beskrevet i tiltalebeslutningens post I c) og II c) og at han handlet med nødvendig forsett. Han blir da å dømmes for en overtredelse av strl. § 181 første ledd og en overtredelse av pl. § 30 nr. 1, jf. § 5.
Etter en samlet vurdering av bevisene i saken finner retten at det er bevist utover enhver rimelig tvil at tiltalte A med viten og vilje fredag 27. august 2021 ca. kl. 17:45 – og i flere timer – deltok og medvirket i en Extinction Rebellion-aksjon sammen med flere andre personer i et nærings- og boligområde i krysset Hausmannsgate/Torggata i Oslo, og at de sammen blokkerte dette krysset. Blant annet hadde de fraktet inn en lastebil som var plassert midt i krysset hvor et band spilte fra lasteplanet. Demonstranter var lenket og limt fast til lastebilen. Det stod også personer på toppen av lasteplanet som ropte ut XRs budskap i megafon. I tillegg sperret demonstranter av krysset med ulike bannere. Tiltalte var kjent med hele aksjonen og var med på å planlegge denne i forkant. Konkret på stedet lå han i veibanen/fotgjengerovergangen hvor han var lenket sammen med en annen person i et plastikk- eller metallrør. Konsekvensen av tiltaltes handlinger var at utrykningskjøretøy, kollektivtrafikken, andre bilister og myke trafikanter ble hindret i sin lovlige ferdsel. Aksjonen var også til sjenanse for beboere og næringslivet i området som følge både av avsperringene, men også sjenerende støy.
Demonstrantene ble gjentatte ganger fra kl. 19:00 oppfordret til å flytte seg og også anvist et alternativt område til sin markering. Dette var A og de andre demonstrantene ikke interessert i. Ca. kl. 19:15 ble A gitt et pålegg om å forlate området. A forholdt seg ikke til pålegget og det endte med at han måtte skjæres løs fra det ene røret han var lenket fast i av politi med spesialkompetanse. Han ble pågrepet ca. kl. 20:53 og innbrakt til sentralarresten hvor han ble inkvirert kl. 22:47. Først kl. 23:11 ble krysset åpnet for vanlig trafikk igjen.
Retten har i sin bevisførsel vektlagt forklaringene til tiltalte, innsatsleder Kristoffer Bang, samt videoer og illustrasjonsmappe med bilder fra aksjonen og pågripelsesrapport.
Det er etter dette bevist utover enhver rimelig tvil at tiltalte har forholdt seg som beskrevet i tiltalebeslutningens post I d) og II d) og at han handlet med nødvendig forsett. Han blir da å dømmes for en overtredelse av strl. § 181 første ledd og en overtredelse av pl. § 30 nr. 1, jf. § 5.
Etter en samlet vurdering av bevisene i saken finner retten at det er bevist utover enhver rimelig tvil at tiltalte A med viten og vilje onsdag 2. februar 2022 ca. kl. 11.20 deltok og medvirket i en Extinction Rebellion-aksjon sammen med flere andre personer ved/i lyskrysset Møllebrua/Klostergata i Skien. Tiltaltes var med å planlegge aksjonen og konkret hindret han trafikken på stedet ved å sitte på knærne sammen med en annen person i vegbanen ved/i det aktuelle lyskrysset. Syv andre demonstranter sto med bannere, delte ut flyers mv. Veikrysset var valgt da det er sentralt i Skien og ville gi stor effekt og forstyrrelse av trafikken. Konsekvensen av aksjonen var at utrykningskjøretøy, kollektivtrafikk, andre bilister og myke trafikanter ble hindret i sin lovlige ferdsel. Konkret var det en ambulanse i utrykning som ble forsinket.
På stedet ble A gitt et pålegg om å forlate stedet. A forholdt seg ikke til pålegget og han ble deretter slept bort til og inn i patruljebilen og innbrakt til arresten på Grenland politistasjon.
Retten har i sin bevisførsel vektlagt forklaringene til tiltalte, innsatsleder Marius Sletmoe Dale og politibetjent Henrik Emil Andersson.
Det er etter dette bevist utover enhver rimelig tvil at tiltalte har forholdt seg som beskrevet i tiltalebeslutningens post I e) og II e) og at han handlet med nødvendig forsett. Han blir da å dømmes for en overtredelse av strl. § 181 første ledd og en overtredelse av pl. § 30 nr. 1, jf. § 5.
Etter en samlet vurdering av bevisene i saken finner retten at det er bevist utover enhver rimelig tvil at tiltalte A med viten og vilje lørdag 2. april 2022 ca. kl. 11.00 i flere timer deltok og medvirket i en Extinction Rebellion-aksjon sammen med flere andre personer på Sjursøya havneområde i Oslo. Tiltalte var med å planlegge aksjonen. Målet var å rette aksjonen direkte mot fossil infrastruktur og gå direkte på de det gjelder. Konkret var tiltalte med å stoppe tre tankbiler med drivstoff ved å lenke seg fast under en av tankbilene via et metallrør. Det var totalt ca. 20 «røde» aksjonister. Noen av disse limte seg fast på taket av tankbilene. En full tankbil ble sperret inne på tanke-området. En rekke andre tankbiler ble hindret fra å kjøre inn på området og ble stående og skape kø på E-18. Som følge av brannfaren knyttet til de aktuelle kjøretøyene som var blitt stoppet, ble også Oslo brann og redningstjeneste koblet på. Og på grunn av høydeproblematikken for de demonstrantene som sto og/eller hadde limt seg fast på taket av tankbilene, ble mannskap med høydespesialisering fra Beredskapstroppen kalt inn. Konsekvensen av aksjonen var at utrykningskjøretøy, kollektivtrafikk og andre bilister, samt grunneier og annen lovlig næringsvirksomhet på området ble hindret i sin lovlige ferdsel.
Demonstrantene ble gjentatte ganger anmodet om å forlate området. Dette var A og de andre demonstrantene ikke interessert i. Ca. kl. 15:25 ble A gitt et pålegg om å forlate området innen 30 minutter. A forholdt seg ikke til pålegget og det endte med at han måtte skjæres løs fra rørene han var lenket fast i av politi med spesialkompetanse. Han ble deretter tatt inn til sentralarresten. Kl. 18:28 var aksjonen avsluttet. Et tredvetalls demonstranter ble totalt innbragt i sentralarresten.
Retten har i sin bevisførsel vektlagt forklaringene til tiltalte, innsatsleder Thomas Broberg, politibetjent Haron Ali Mohamed Siad og havnesjef Jens Petter Christensen samt videoer og illustrasjonsmapper med bilder fra aksjonen, herunder hvordan tiltalte var lenket fast.
Det er etter dette bevist utover enhver rimelig tvil at tiltalte har forholdt seg som beskrevet i tiltalebeslutningens post I f) og II f) og at han handlet med nødvendig forsett. Han blir da å dømmes for en overtredelse av strl. § 181 første ledd og en overtredelse av pl. § 30 nr. 1, jf. § 5.
Etter en samlet vurdering av bevisene i saken finner retten at det er bevist utover enhver rimelig tvil at tiltalte A med viten og vilje mandag 4. april 2022 ca. fra kl. 11:00 i flere timer deltok og medvirket i en Extinction Rebellion-aksjon sammen med flere andre personer på Sjursøya havneområde i Oslo. Tiltalte var med å planlegge aksjonen. Målet var å rette aksjonen direkte mot fossil infrastruktur og gå direkte på de det gjelder. Denne mandagen var det mye trafikk. Tiltalte og flere personer med han tok først kontroll over fire tankbiler og sperret av for inn- og utkjøring på området, og det oppsto store køproblemer i området. Også denne dagen var totalt ca. 20 «røde» aksjonister. Tiltalte hadde omtrent samme rolle som to dager tidligere (post I f), og han lenket seg også denne dagen fast under en tankbil via plast- eller metallrør. Noen av demonstrantene limte seg fast på taket av tankbilene. Ca. kl. 13:30 aksjonerte XR også på et annet sted på området. I samme tidsrom meldte Vegtrafikksentralen om store trafikale problemer ved E-18. Som følge av brannfaren knyttet til de aktuelle kjøretøyene som var blitt stoppet, ble også Oslo brann og redningstjeneste koblet på. Og på grunn av høydeproblematikken for de demonstrantene som sto og/eller hadde limt seg fast på taket av tankbilene, ble mannskap med høydespesialisering fra Beredskapstroppen kalt inn. Konsekvensen av aksjonen var at utrykningskjøretøy, kollektivtrafikk og andre bilister, samt grunneier og annen lovlig næringsvirksomhet på området ble hindret i sin lovlige ferdsel.
Demonstrantene ble fra kl. 12:04 gjentatte ganger anmodet om å forlate området. Dette var A og de andre demonstrantene ikke interessert i. Ca. kl. 13:36 ble A gitt et pålegg om å forlate området innen 30 minutter. A forholdt seg ikke til pålegget og det endte med at han måtte skjæres løs fra rørene han var lenket fast i av politi med spesialkompetanse. Tiltalte var frigjort kl. 13:54. Han ble deretter tatt inn til sentralarresten. Ca. 30 demonstranter ble totalt innbragt i sentralarresten. Det første aksjonsområdet ble frigjort kl. 13:54 og det andre kl. 14:45 slik at området kunne åpnes for normal trafikk og virksomhet.
Retten har i sin bevisførsel vektlagt forklaringene til tiltalte, innsatsleder Lars Kostveit, politibetjent Håkon Nesteby og havnesjef Jens Petter Christensen samt videoer og illustrasjonsmapper med bilder fra aksjonen og pågripelsesrapport.
Det er etter dette bevist utover enhver rimelig tvil at tiltalte har forholdt seg som beskrevet i tiltalebeslutningens post I g og II g og at han handlet med nødvendig forsett. Han blir da å dømmes for en overtredelse av strl. § 181 første ledd og en overtredelse av pl. § 30 nr. 1, jf. § 5.
A er 44 år gammel og bosatt i [sted]. Han er utdannet lærer, men er for tiden arbeidsledig og får ca. kr. 4 162,– utbetalt hver måned i arbeidsledighetstrygd. Han er separert og har ikke noe forsørgelsesansvar. Han eier en leilighet til en verdi av ca. kr. 1,6 millioner og har en gjeld på ca. kr. 900 000.
Det skal utmåles en straff for syv brudd på straffeloven § 181 første ledd i form av veiblokkader og syv brudd på politiloven § 30, jf. § 5. Ordensforstyrrelsene og nektingene av å rette seg etter påleggene fra politiet henger tett sammen og må ses i sammenheng jf. XR-dommen. Straffeskjerpingsprinsippet i straffeloven § 79 bokstav a kommer til anvendelse.
Det er snakk om syv planlagte aksjoner som førte til relativt store forstyrrelser. Det viser til beskrivelsene under skyldvurderingen ovenfor. Det forhold at flere av aksjonistene var lenket sammen eller lenket fast til kjøretøy, noe som for flere av aksjonene gjaldt tiltalte, medførte at det tok lengre tid å få ryddet veiene/kryssene. Det var også aksjonistenes formål. Aksjonene skapte flere farlige trafikksituasjoner, hvor busser og biler snudde i veibanen, og både utrykningskjøretøy og kollektivtrafikk måtte kjøre omveier, med den belastning for allmennheten og brukerne det medførte. I Skien ble en ambulanse i utrykning konkret forsinket. I tillegg la disse aksjonene store beslag på politiets ressurser. Dette særlig på bekostning av politiets andre aktuelle arbeidsoppgaver da aksjonene ikke var meldt inn og oppbemanning derfor ikke hadde blitt gjort. Også brann- og redningsetatens ressurser ble bundet opp i flere av aksjonene. Det samme gjaldt Deltatroppen i politiet på de to siste postene. De to siste aksjonene anses ekstra krevende beredskapsmessig, sett hen til at objektene man tok kontroll på og lenket seg fast i, var drivstofftankbiler. Videre er det et område som politiet har definert som kritisk samfunnsobjekt da det står for 100 % av drivstoffbehovet på Gardermoen og ca. 30-40 % for drivstoffbehovet og containerbehovet til industrien på Østlandet for øvrig. Det er rettens syn at hver av tiltalens aksjoner har betydelige samfunnsmessige kostnader. Svært mange trafikanter ble også rammet av aksjonene.
Strafferammen for brudd på straffeloven § 181 første ledd er bøter eller fengsel i seks måneder. For brudd på politiloven § 30 er strafferammen bøter eller fengsel i tre måneder.
Det er uomtvistet at bot ville ha vært riktig reaksjonsform for hvert av forholdene isolert sett.
I XR-dommen ble det tatt utgangspunkt i et bøtenivå på 20 000 kroner for ett tilfelle av brudd på straffeloven § 181 første ledd, jf. § 15 i idealkonkurrens med politiloven § 30 nr. 1, jf. § 5, før mulige formildende eller skjerpende omstendigheter. Beløpet tilsvarer en skjerpet foreleggsats, jf. avsnitt 63 i dommen. Det er ingen særlige forhold ved aksjonene i vår sak, eller tiltaltes rolle, som tilsier at retten bør legge seg på et annet utgangsnivå.
Det er i rettspraksis fra høyere instanser ikke tatt stilling til hvordan straffen skal utmåles i tilfelle av flere enn tre aksjoner, herunder om det her foretas en mer skjønnsmessig utmåling, se LB-2021-160379. Aktor har anført at grensen mellom bot og betinget fengsel bør gå omtrent ved fire aksjoner, noe retten slutter seg til. Da man i vår sak har å gjøre med syv overtredelser av veiblokkader og syv nektelser av å innrette seg etter politiets pålegg, er man klart over terskelen for betinget fengsel. Det er heller ikke bestridt av forsvarer.
Retten finner å bemerke at selv om man kan sympatisere med aksjonistenes miljø- og klimasak, er den valgte aksjonsformen ikke beskyttelsesverdig fra et rettslig ståsted. Det vises her til Høyesteretts vurderinger i XR-dommen i forhold til EMK artikkel 11. For øvrig fremstår aksjonistene som oppgående, mentalt ressurssterke personer med gode evner å vurdere sine handlinger og konsekvenser av disse. Konkret vises det til at dette er aksjoner som gjennomføres etter grundig og langsiktig planlegging, med formål å bryte loven for å lage store trafikale forstyrrelser og med bevissthet om ikke å forhåndsvarsle politiet om aksjonene. Retten legger til grunn at det siste gjøres for å sikre seg at man kan aksjonere på områder som vil skape mest mulig forstyrrelser og således blest, og for at politiet skal ha lengre responstid enn de ville ha hatt om de hadde oppbemannet som følge av pliktig varsling. Aksjonene gjennomføres for øvrig på bekostning av andre samfunnsmessig beskyttelsesverdige interesser. De aktuelle overtredelsene er også lovbrudd som forekommer hyppig. Etter rettens syn gjør allmennpreventive hensyn seg sterkt gjeldede i slike saker, hvilket tilsier en markert og følbar reaksjon. Det samme gjør individualpreventive hensyn. Retten kan på bakgrunn av denne gjennomgangen heller ikke se at evneprinsippet gjør seg særlig gjeldende i formildende retning i disse sakene.
Vår sak gjelder syv aksjoner. Retten mener det vil være proporsjonalt med en kortere betinget fengselsstraff med en prøvetid på to år. Imidlertid for at straffen skal gi en tilstrekkelig markert og følbar reaksjon samt tilstrekkelig ivareta allmennpreventive og individualpreventive hensyn, må straffen kombineres med en bot av en viss størrelse. Retten mener denne normalt bør ligge på kr. 20 000,– i samsvar med XR-dommen. Som nevnt, mener retten at evneprinsippet ikke gjør seg særlig gjeldende i formildende retning ved disse lovbruddene. På den bakgrunn mener retten at det skal ekstraordinære omstendigheter til for at man ilegger en bot under kr. 20 000. Imidlertid mener retten at for å ha en tilstrekkelig avskrekkende effekt bør det vurderes om boten skal skjerpes i tilfeller der den tiltalte har brutto inntekt over kr. 40 000,– per måned, slik at boten til enhver tid minimum utgjør en halv brutto månedslønn. Dette vil også ivareta hensynet til likebehandling og proporsjonalitet. Da det ikke kommer på spissen i vår sak, går ikke retten nærmere inn på dette her.
Etter en samlet vurdering har retten kommet til at straffen for tiltalte A passende kan settes til 26 dagers fengsel som gjøres betinget med en prøvetid på to år. Ved eventuell soning av straffen kommer åtte dager til fradrag som utholdt i varetekt. I tillegg idømmes han en bot stor kr. 20 000,–, subsidiært 20 dagers fengsel for det tilfellet at boten ikke betales jf. XR-dommen.
Aktor la ikke ned påstand om saksomkostninger under henvisning til tiltaltes økonomi. Retten er enig i at sakskostnader ikke bør ilegges.
Dommen er enstemmig.
DOMSSLUTNING
Konkurs ble åpnet i RNG Norge AS ved Oslo tingretts kjennelse 18. november 2021. Advokat Audun Kleppestø er oppnevnt som bostyrer. Fristdagen i boet er 2. november 2021. A var styreleder og daglig leder i RNG Norge AS. Han er også styreleder i Russebuss AB. Både RNG Norge AS og Russebuss AB driver i eventbransjen, herunder med utleie av russebusser med tilhørende lyd- og lysutstyr til russ.
Den 2. september 2022 fremmet bostyret krav om omstøtelse mot Russebuss AB og A personlig. Bakgrunnen for omstøtelseskravet er at RNG Norge AS overførte en buss med registreringsnummer [kjennemerke1] til A privat 24. mai 2021. Overdragelsen er opplyst å være oppgjør for leie av en annen buss, [kjennemerke2] som RNG Norge AS leide av Russebuss AB for framleie til sluttbruker. Det er uenighet mellom partene om overføringen utgjorde helt eller delvis oppgjør for leiekostnadene.
De saksøkte innga tilsvar 3. oktober og påsto prinsipalt avvisning av saken, da organisasjonsnummeret oppgitt i begjæringen ikke var knyttet til Russebuss AB, men til Russebuss AB NUF. Oslo tingrett tok stilling til spørsmålet om avvisning i kjennelse 29. november 2022 med følgende slutning:
Kravet om avvisning av sak 22-124847TVI-TOSL/09 tas ikke til følge. Saken fremmes.
Retten ba om prosessfullmektigenes syn på om det var behov for muntlige forhandlinger i saken. Begge prosessfullmektigene ga uttrykk for at saken kunne avgjøres ved skriftlig behandling. Retten satte frist for uttalelse til 24. januar 2023. Begge parter har inngitt prosesskriv. Saken framstår tilstrekkelig opplyst og klar til avgjørelse.
Overdragelsen av buss [kjennemerke1] til A er omstøtelig etter dekningsloven § 5-5. Overdragelsen ble gjort for å dekke et utestående krav Russebuss AB hadde mot RNG Norge AS. Det er snakk om betaling av gjeld. Videre er det betalt med usedvanlige betalingsmidler. Det var avtalt betaling med penger, men betaling er skjedd ved overføring av en buss. Det er klart at betalingen ikke kan omfattes av ordinærreservasjonen. Overføringen er gjort til selskapets nærstående, på et tidspunkt da selskapet var utvilsomt insolvent. Den kan da omstøtes når den er foretatt senere enn to år før fristdagen.
Subsidiært er overdragelsen omstøtelig etter dekningsloven § 5-9. Overføringen av bussen var en utilbørlig disposisjon som begunstiget russebuss AB og A på bekostning av de andre kreditorene. Den ble gjennomført på et tidspunkt da RNG Norge AS ikke var likvid, noe som antas å være årsaken til at overføringen ble gjennomført. A var som styreleder kjent med den økonomiske situasjonen.
Overdragelsen innebar en nedbetaling av gjeld på kr 300 000 og boet har krav på å få tilbakebetalt kr 300 000. Boet kan ikke avspises med naturalrestitusjon ved at bussen tilbakeleveres. Det stilles spørsmål ved om bussen er «i behold» etter at den har stått uten tilsyn over tid. Hvis retten kommer til at det er grunnlag for naturalrestitusjon må de saksøkte betale differansen mellom berikelsen/tapet på kr 300 000 og det bussen eventuelt er verdt i dag.
Det er riktig å rette begjæringen mot både A personlig og Russebuss AB. Dekningsloven § 5-11 (3) åpner nettopp for en slik utvidelse av kretsen av ansvarlige. I alle tilfeller er det klart at A personlig har sittet med kontrollen i begge selskaper og er den sentrale personen.
Det er nedlagt slik påstand:
Det er ikke grunnlag for omstøtelse av overdragelsen etter dekningslven § 5-5. Prinsipalt anføres at det ikke er snakk om betaling av gjeld, et grunnvilkår for omstøtelse etter § 5-5, men en overføring av ytelse mot ytelse. For det andre, dersom retten mener det er snakk om gjeld, anføres at overføringen av buss [kjennemerke1] ikke har gått på bekostning av andre kreditorer, men har medført at RNG kunne oppfylle en kontrakt med sluttkunde som ellers ville kunne krevd tilbakebetalt kr 750 000.
Det er ikke snakk om et usedvanlig betalingsmiddel. I eventbransjen er det ikke uvanlig at delbetaling skjer ved overføring av busser. I denne saken er uansett delbetaling med buss avtalt samtidig med at betalingsforpliktelsen oppstår. Betalingsmiddelet kan da ikke anses usedvanlig. Overføringen er i kjernen av ordinærreservasjonen.
Omstøtelse etter dekningsloven § 5-9 er heller ikke aktuelt. Regelen skal anvendes med forsiktighet. Vilkåret om at skyldnerens økonomiske stilling var svak eller ble svekket er ikke oppfylt. Hadde overføringen ikke skjedd, ville RNG fått et erstatningskrav på kr 750 000 fra sluttkunde. Overføringen har forbedret, ikke redusert kreditorfellesskapets stilling.
Overføringen skulle ikke dekke hele leiesummen på kr 300 000, men var en delbetaling. I tråd med alminnelig avskrivingssats var bussens verdi på overføringstidspunktet kr 87 700.
Det er ikke grunnlag for omstøtelseskrav mot A personlig. Grunnen til at bussen ble pro forma registrert på ham var at Russebuss AB på tidspunktet for overføringen ikke hadde registrert NUF.
Det er nedlagt slik påstand:
Konkursboet har framsatt krav om omstøtelse etter dekningsloven § 5-5, subsidiært etter § 5-9. Retten har kommet til at overdragelsen av buss med registreringsnummer [kjennemerke1], ikke er omstøtelig etter dekningsloven § 5-5, men kan omstøtes etter § 5-9.
Retten har funnet at overdragelsen ikke er omstøtelig etter dekningsloven § 5-5 da det ikke er tale om «gjeld» i den forstand bestemmelsen gjelder. Det er bare betalingsforpliktelser som eksisterer forut for betalingen som rammes av § 5-5, slik at betaling samtidig med motytelse ikke kan omstøtes, jf. Andenes Konkurs 3. utg.s 310 og Huser Gjeldsforhandlinger og konkurs; Omstøtelse s. 222. Overføringen av buss [kjennemerke1] var oppgjør for leie av buss [kjennemerke2]. Leieavtalen ble inngått 24. mai 2021 og [kjennemerke1] ble overført samme dag. Det er da snakk om et samtidig oppgjør og ikke betaling av gjeld.
Retten er kommet til at overføringen kan omstøtes etter dekningsloven § 5-9. Bestemmelsens første ledd lyder:
Disposisjoner som på en utilbørlig måte begunstiger en fordringshaver på de øvriges bekostning eller unndrar skyldnerens eiendeler fra å tjene til dekning for fordringshaverne eller forøker skyldnerens gjeld til skade for dem, kan omstøtes dersom skyldnerens økonomiske stilling var svak eller ble alvorlig svekket ved disposisjonen, og den annen part kjente eller burde kjent til skyldnerens vanskelige økonomiske stilling og de forhold som gjorde disposisjonen utilbørlig.
Av bostyrers innberetning i konkursboet framgår det at egenkapitalen i RNG gikk tapt i løpet av 2020 og at det er meldt fordringer i boet for utestående husleie for juni til desember 2020. Bostyrer anslo at selskapet var insuffisient og hadde betydelige likviditetsproblemer etter sommeren 2020. Det er ikke framkommet noe i saken som skulle tilsi at vurderingen ikke er riktig og retten legger til grunn at RNG Norges økonomiske stilling var svak på tidspunktet for overføring av bussen i mai 2021. Det kan ikke være tvil om at A som styreleder i begge selskaper var kjent med den økonomiske situasjonen i RNG Norge AS.
Retten finner at overføringen av bussen har unndratt skyldnerens eiendeler fra å tjene til dekning for kreditorene på en utilbørlig måte. A har som styreleder i to selskaper ført en sentral eiendel ut av et selskap med svak økonomi og over i det andre selskapet rundt et halvt år før oppbud ble begjært i det første selskapet. Retten legger ikke vekt på anførselen om at Russebuss AB ville terminert leiekontrakten for buss [kjennemerke2] om [kjennemerke1] ikke var blitt overført, all den tid det var A selv som kontrollerte begge selskaper, og var den som valgte om det skulle ytes kreditt for leiesummen eller kreves fullt eller delvis oppgjør.
Retten går over til å se på virkningene av omstøtelsen.
Etter dekningsloven § 5-12 kan boet ved omstøtelse etter § 5-9 kreve at «den annen part» skal erstatte boets tap ved den omstøtelige disposisjonen. Boet har anført at tapet er kr 300 000, leiesummen i kontrakten om leie av [kjennemerke2] og at Russebuss AB og A er solidarisk ansvarlige.
Retten finner at omstøtelseskravet ikke kan rettes mot A personlig. Dette følger av en alminnelig språklig fortolkning av begrepet «den annen part» i § 5-12. Det er den parten som har mottatt den overdragelsen som omstøtes. I dette tilfellet er det klart at bussen var betaling for et leieforhold mellom to selskaper og det er da kontraktsmotparten som må anses å være den annen part. At A av praktiske årsaker var registrert som pro forma eier av bussen i en periode har mindre betydning. Retten finner at omstøtelseskravet skal rettes mot Russebuss AB.
Slik retten ser det, er boets tap det beløp boet kunne påregne å få for bussen dersom den inngikk i konkursboet. Det har liten betydning at bussen ble overdratt for å dekke, helt eller delvis, en forpliktelse på kr 300 000. Retten må gå ut fra at bussen, hvis den ikke var overdratt ut av RNG Norge, ville blitt normalt vedlikeholdt, slik at det er irrelevant om den rent faktisk er blitt stående uten tilsyn over tid.
Det er framlagt en kjøpekontrakt som viser at bussen ble overdratt for kr 230 000 i 2016. Videre er det framlagt en avtale om overføring av tre busser, herunder [kjennemerke1] og lydanlegg mellom selskaper kontrollert av A fra desember 2018. Totalvederlaget er godkjent av revisor, som uttaler at kr 1 057 710 er en fornuftig pris for det tre bussene og anlegget. I avtalen om overføring er vederlaget satt til kr 165 000 per buss «ut fra intern og ekstern prisvurdering».
I mangel av andre holdepunkter legger retten til grunn den verdien som er satt på bussen i 2018. Retten er ikke enig i at verdien skal reduseres tilsvarende avskrivingssatsen. Selv om det nok er riktig at bussens regnskapsmessige verdi er redusert siden 2018, er det ikke grunn til å anta at markedsverdien er tilsvarende redusert.
Boet har etter dette vunnet fram med sitt omstøtelseskrav mot Russebuss AB, men har ikke vunnet fram overfor A personlig. Kravet mot Russebuss AB er også betydelig redusert, selv om det også er betydelig høyere enn det saksøkte mente var riktig for det tilfelle at omstøtelse kunne skje. Hverken saksøker eller saksøkte har fått medhold fullt ut eller i det vesentlige etter tvisteloven § 20-2, jf. konkursloven § 149. Sakskostnader tilkjennes ikke.
SLUTNING
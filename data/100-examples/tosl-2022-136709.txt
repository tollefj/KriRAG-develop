Tiltalte er med i den internasjonale miljøbevegelsen Extinction Rebellion (heretter også benevnt XR). Hun har forklart at bakgrunnen for organisasjonen og de handlingene medlemmene utfører er situasjonen vi står i i dag, med en klima- og naturkatastrofe som er den største krisen menneskeheten har sett i historien. De som rammes hardest er det globale sør, naturen og fremtidige generasjoner, og vår måte å leve på frarøver andre deres muligheter til liv.
Extinction Rebellion mener tradisjonelle aksjonsformer som underskriftskampanjer, lobbyvirksomhet og demonstrasjoner ikke er tilstrekkelige virkemidler i den situasjonen verden er i. Man må også benytte ikke-voldelige direkte aksjoner og forstyrrende sivil ulydighet, sammen med markeringer som benytter sterk symbolikk for å vekke folk til handling. Tiltalte har forklart at hun deltar i sivil ulydighet vel vitende om konsekvensene det kan ha for henne, i dyp solidaritet med de uten stemme. For henne er dette nødvendig for å stå opp mot urettferdighet og si fra når politisk handling eller mangel på handling er kriminell i sin natur.
Saken gjelder ordensforstyrrelser og nektelse av å etterkomme pålegg fra politiet i forbindelse med flere demonstrasjoner. Det er snakk om seks ulike trafikkaksjoner, en demonstrasjon i Klima- og miljødepartementet og en aksjon under partilederdebatten under Arendalsuka 2022. For alle trafikkaksjonene er det tatt ut tiltale både for ordensforstyrrelse og for å ikke etterkomme politiets pålegg, mens det for de to andre aksjonene kun er tatt ut tiltale for ikke å etterkomme politiets pålegg. Ingen av aksjonene var omsøkt eller forhåndsmeldt til politiet, men for veiblokadene ble politiet normalt varslet omtrent samtidig med at aksjonen ble igangsatt.
Tiltalte har erkjent straffeskyld for alle forholdene med unntak av unnlatelsen av å etterkomme politiets pålegg i forbindelse med partilederdebatten i Arendal. For det forholdet har hun erkjent de faktiske forhold, men mener at hennes handlinger som ledet til pålegget var innenfor ytringsfriheten.
Saken er en av en rekke straffesaker etter XR-aksjoner de siste årene, der én av sakene har vært behandlet i Høyesterett. I HR-2022-981-A (XR-dommen) tok Høyesterett stilling til en rekke prinsipielle spørsmål knyttet til ytrings- og forsamlingsfriheten etter Grunnloven § 100 og § 101 og EMK artikkel 10 og 11. Det ble også avklart at straffeloven § 181 første ledd og politiloven § 30 nr. 1 jf. § 5 kan anvendes i konkurrens i disse tilfellene. Konkret gjaldt saken to tiltalte som hadde deltatt i én trafikkblokade som sperret trafikken i Frederiksgate i Oslo (Ring 1).
Beviskravet i strafferetten er strengt, og all rimelig tvil skal komme tiltalte til gode. Med unntak av tiltalens post II h) har tiltalte erkjent straffeskyld for alle forholdene. Hun har også avgitt forklaring for retten om alle postene, og hennes forklaring støttes av de øvrige bevisene i saken. Når retten nedenfor beskriver hendelsesforløpene knyttet til de ulike tiltalepostene, er det med mindre noe annet klart fremkommer, forhold retten har funnet bevist ut over enhver rimelig tvil.
Mandag 3. mai 2021 deltok tiltalte i en Extinction Rebellion-aksjon i Parkveien ved krysset Parkveien/Uranienborgveien. Under aksjonen satt hun i veibanen i Parkveien ved en skolepult og fikk helt falsk olje over seg. Bak henne sto det to demonstranter med en banner med teksten «Equinor – Med kurs mot katastrofen» over veibanen. Tiltalte var lenket fast til en av de to andre demonstrantene med en kjetting.
Samtidig stilte flere andre personer fra Extinction Rebellion seg i fotgjengerfeltet i Wergelandsveien ved krysset Wergelandsveien/Parkveien, og sperret dermed denne veien. Trafikken både inn og ut av rundkjøringen ble umiddelbart rammet, og politiet fikk beskjed om aksjonen kl. 14.15. Det ble umiddelbart satt i gang med trafikkregulerende tiltak for at færre skulle bli rammet ved å unngå ytterligere trafikk inn mot aksjonsområdet. Fem patruljer ble plassert ut i ulike omkringliggende kryss for å dirigere trafikken andre steder.
Det ble deretter satt i gang en tredje Extinction Rebellion-markering i området. Dette førte til full stans i trafikken, og patruljer som var plassert i knutepunkter meldte om tilbakeblokkeringer i området Majorstuen, Solli Plass og ned mot Nasjonalteateret. Som følge av påvirkningen blokkeringene fikk for tredjepersoners og nødetatenes fremkommelighet besluttet innsatsleder å få avsluttet veiblokadene.
Tiltalte ble gitt pålegg om å flytte seg ut av veibanen kl. 15.18. Både tiltalte og de to som sto bak henne med banner ga uttrykk for at de ikke ville etterkomme pålegget. De ble informert om at de da ville bli innbragt i arrest, og fikk to minutter til å flytte seg, men alle de tre ble værende på samme sted i veibanen. Tiltalte gikk deretter frivillig til patruljebilen, mens de to andre ble båret.
Politiet hadde etterretningsopplysninger om at det ville være ulike typer aksjoner eller markeringer, men var ikke formelt varslet og visste heller ikke hvor de ville foregå. Aksjonen var planlagt på forhånd, men for tiltaltes del var det først dagen før hun var involvert i dette.
Retten har ved bevisvurderingen vektlagt forklaringene til tiltalte, innsatsleder Gunhild Finne Nilsen og politibetjent Anna Sandermoen, samt video og illustrasjonsmappe med bilder fra aksjonen.
Det er etter dette bevist ut over enhver rimelig tvil at tiltalte har forholdt seg som beskrevet i tiltalebeslutningen post I a) og II a) og at hun handlet forsettlig. Under henvisning til XR-dommen er det ikke tvilsomt at domfellelse ikke vil være en krenking av EMK artikkel 10 eller 11. Tiltalte dømmes på denne bakgrunn for overtredelse av straffeloven § 181 første ledd og overtredelse av politiloven § 30 nr. 1 jf. § 5.
Onsdag 26. mai 2021 deltok tiltalte i en Extinction Rebellion-aksjon der de satte opp en oljetank utenfor innkjøringen til statsministerboligen for å illustrere hvordan vi drukner i oljepolitikken. En person satt i en gjennomsiktig tank fylt med noe som skulle forestille olje, mens tiltalte og andre demonstranter sto i veibanen og sperret den ene kjøreretningen i Parkveien. Oljetanken var plassert foran kjøreporten til statsministerboligen og hindret all inn- og utkjøring. Demonstrasjonen var planlagt på forhånd, herunder hvem av deltakerne som skulle ha med hva. Tiltalte var på forhånd klar over hva som skulle skje, også ut over sin egen rolle.
Demonstrasjonen gikk rolig for seg, og en politipatrulje kjørte til stedet og fikk i gang trafikkdirigering for å få løst opp i de trafikale problemene som hadde oppstått på stedet. I samtale med politi på stedet ga demonstrantene uttrykk for at de ikke hadde tenkt å flytte seg fra stedet. Demonstrasjonen startet omkring kl. 07.00, og ga åpenbare trafikale problemer i morgenrushet. I tillegg til å omdirigere trafikken rundt kvartalet, kontaktet politiet administrasjonen i statsministerboligen for å få avklart hvordan demonstrasjonen påvirket driften. Det pågikk en del vedlikeholdsarbeid på boligen, og de var avhengig av å få tilkjørt materialer. Eneste mulighet for dette var gjennom porten der oljetanken sto, og demonstrantene ville ikke svare på hvor lenge de hadde tenkt å blokkere veien. Innsatslederen besluttet deretter at aksjonen måtte flyttes ut av veibanen og vekk fra porten. Ved vurderingen la han særlig vekt på at statsministerboligen var avhengig av å få utført arbeidet og at det var vanskeligere enn normalt å forskyve dette som følge av hindringer, særlig på grunn av at arbeiderne må være sikkerhetsklarerte og at det var nødvendig å få arbeidet gjort raskt og effektivt. Det ble også vektlagt at trafikken i Parkveien ble hindret, en vei som er sentral for utrykning, og der blant annet også den israelske ambassaden og slottet ligger.
Demonstrantene ble bedt om å flytte seg omtrent 8-9 meter, til andre siden av veien. Der kunne de fortsette markeringen uten at veien og porten ble sperret. Noen av demonstrantene gikk dit og fortsatte markeringen der, mens noen, herunder tiltalte, ble stående på tross av politiets pålegg om å flytte seg. Pålegget ble gitt ca. kl. 08.00, og de fikk fem minutter til å flytte seg. Da tiden var ute ble de innbragt. De etterkom anmodningen om å sette seg inn i politibilen for innbringelse.
Retten har ved bevisvurderingen vektlagt forklaringene til tiltalte, politibetjent Håvard Jakobsen og innsatsleder Steinar Bjerke, samt illustrasjonsmappe med bilder fra aksjonen.
Det er etter dette bevist ut over enhver rimelig tvil at tiltalte har forholdt seg som beskrevet i tiltalebeslutningen post I b) og II b) og at hun handlet forsettlig. Under henvisning til XR-dommen er det ikke tvilsomt at domfellelse ikke vil være en krenking av EMK artikkel 10 eller 11. Tiltalte dømmes på denne bakgrunn for overtredelse av straffeloven § 181 første ledd og overtredelse av politiloven § 30 nr. 1 jf. § 5.
Torsdag 26. august 2021 var tiltalte med i en aksjon der hun gjennomførte Rebellion of one, en aksjon der hun egentlig satt alene på gaten, i en slags meditativ tilstand for henne. Hun satt i vestgående kjørefelt i Frederiksgate der denne krysser Karl Johans gate, rett nedenfor slottet. I tillegg til henne satt det en annen person i vestgående kjørefelt, og det satt/lå to personer i østgående kjørefelt. Rebellion of one innebærer at hver av deltakerne sitter eller ligger alene i veien, men de er ikke alene i aksjonen. Politiet fikk melding om at personer satt i krysset og sperret veibanen ca. kl. 13.30.
Aktivister fra XR blokkerte også to andre sentrale kryss i nærheten; krysset Holbergs gate/St. Olavs gate og krysset Parkveien/Wergelandsveien. Like etter at de hadde fått melding om aksjonen, fikk politiet melding om at bilister begynte å kjøre forbi aksjonistene på fortauet, og dette skapte farlige situasjoner.
Også to dager tidligere hadde XR aksjonert i krysset Frederiks gate/Karl Johans gate, og politiet opprettet da omkjøring rundt slottet (Wergelandsveien og Parkveien). Denne muligheten ble nå blokkert som følge av den samtidige aksjonen i krysset Parkveien/Wergelandsveien. Innsatsleder var derfor bekymret for tilbakeblokkeringer som raskt ville bli store uten denne muligheten for omkjøring.
Aksjonen skjedde i en uke der politiet hadde forventet aksjoner fra Extinction Rebellion. De hadde derfor på forhånd hatt diskusjoner og gjort vurderinger rundt ytringsfrihet og liv og helse. De hadde også diskutert blokkering av trafikken med brann- og redningsetaten (OBRE) og med helse, og fått beskjed om at det ikke skal mye til før en ambulanse hindres såpass mye at det er fare for liv og helse. Politiet har generelt god dialog med XR, og aksjonistene flytter seg dersom det kommer utrykning. Det kan imidlertid likevel bli problemer for utrykning dersom denne skjer et sted med tilbakeblokkering, og ikke der XR-aksjonen foregår.
Innsatsleder vurderte raskt situasjonen slik at det var fare for aktivistene og andre gående fordi biler forsøkte å komme forbi på fortau, samt at det var stor fare for omfattende tilbakeblokkering. Det ble derfor besluttet å pålegge aktivistene å fjerne seg fra veibanen. De startet å gi pålegg allerede kl. 13.40. Verken tiltalte eller de øvrige aksjonistene i Frederiks gate etterkom pålegget innen fristen. Flere av dem ble båret vekk fra veibanen, men tiltalte gikk selv da politiet tok tak i henne for å fjerne henne.
Den aktuelle aksjonsformen ble benyttet for å skape en viss grad av forstyrrelse for å få oppmerksomhet til saken. Tiltalte har forklart at det alltid er refleksjon rundt hvilke forstyrrelser som gjøres og hvilke konsekvenser disse kan ha der og da, og at dette måles opp mot katastrofen vi står i. Extinction Rebellion har ikke ønske om å forstyrre folks hverdag, men det er behov for å forstyrre nok til at man blir tvunget til å diskutere. Blokkering av veibanen som aksjonsform har også sammenheng med biltrafikk og medfølgende utslipp og forurensning.
Ved bevisvurderingen har retten vektlagt tiltaltes forklaring, forklaringene fra politibetjent Tor Olav Heggem og innsatsleder Lars Kostveit, samt video og illustrasjonsmappe fra aksjonen.
Det er etter dette bevist ut over enhver rimelig tvil at tiltalte har forholdt seg som beskrevet i tiltalebeslutningen post I c) og II d) og at hun handlet forsettlig. Selv om demonstrantene ble begynt fjernet allerede etter om lag 10 minutter, finner retten det klart at domfellelse ikke vil være en krenking av EMK artikkel 10 eller 11. Det vises til XR-dommen, og politiets vurderinger knyttet til at også aktuell omkjøringsvei var sperret og de følgene dette kunne ha for utrykningskjøretøyer da det raskt ville oppstå store tilbakeblokkeringer. Tiltalte dømmes på denne bakgrunn for overtredelse av straffeloven § 181 første ledd og overtredelse av politiloven § 30 nr. 1 jf. § 5.
Fredag 27. august 2021 hadde Extinction Rebellion en større demonstrasjon i krysset Hausmanns gate/Torggata. Tiltalte har forklart at demonstrasjonen markerte avslutningen på en aksjonsuke, Nordic Rebellion, og ønsket var å skape en stor samling av folk hvor også forbipasserende kunne delta. Temaet var håp, og skulle invitere til fest. Demonstrasjonen var et samarbeid mellom XR Norge og XR Sverige. Det ble blant annet plassert en lastebil som en slags scene midt i krysset, og det ble spilt musikk og holdt appeller fra taket av lastebilen. Tiltalte kom til stedet noe etter at demonstrasjonen hadde begynt, og sluttet seg til denne. Tiltalte, og flere andre, limte håndflaten fast til en metallskinne langt nede på siden av lastebilen, og formålet med limingen var å gjøre det vanskelig for politiet å fjerne henne.
Politiets operasjonssentral sendte ut melding kl. 17.54 om at det var kaos i krysset Hausmanns gate/Torggata. Da politiet kort etter kom til stedet var det fullt kaos. I tillegg til lastebilen som sto midt i krysset var det mye folk i veibanen rundt. Hausmanns gate er veldig trafikkert, og politiets første prioritet var å sikre de som oppholdt seg i krysset ved å stanse biler og få snudd de som hadde kjørt inn i området. Demonstrasjonen var svært høylytt, både med musikk og appeller med bruk av megafon. Politiet forsøkte å få dialog med demonstrantene, men innsatsleder opplevede at de forsøkte å støye ham ned. Blant annet forsøkte han å spørre om de kunne flytte demonstrasjonen til gressplenen på den ene siden av krysset.
Politiet opplevde at demonstrasjonen gikk ut over byens øvrige befolkning. Det var ikke mulig å dirigere trafikken rundt demonstrasjonen, så veien måtte sperres. I tillegg var lydnivået så høyt at folk forlot uteserveringer i området og de som var i boliger i nærheten lukket vinduene. Videre ble legevakten påvirket. Hausmanns gate er en av hovedfartsårene for utrykning. De kunne kjøre andre veier, men dette tar lengre tid og ville umiddelbart lede til forsinkelser. På bakgrunn av både ulempen for folk i området rundt og for utrykning anmodet politiet, ved bruk av megafon, kl. 18.28 demonstrantene om å flytte demonstrasjonen ut av krysset.
Ca. kl. 19 ga politiet ved proklamasjon pålegg til demonstrantene om å flytte seg innen 15 minutter. I tillegg ble hver av demonstrantene, herunder tiltalte, gitt personlig pålegg. Noen få av demonstrantene gikk, men de fleste ble værende. Tiltalte har forklart at hun ikke ville etterkomme pålegget, men at det heller ikke var mulig siden hun hadde limt seg fast. Politiet begynte deretter å frigjøre og innbringe demonstranter. I tillegg til de som hadde limt seg fast, var det flere som hadde lenket seg fast og en som hadde klatret i en tripod. Oppløsningen av demonstrasjonen var derfor både tid- og ressurskrevende. Totalt var 23 politipatruljer involvert i tillegg til beredskapstroppen og brannvesenet. Veien var igjen åpen for normal trafikk ca. kl. 23.
Retten har ved bevisvurderingen vektlagt forklaringene til tiltalte og innsatsleder Kristoffer Bang, samt video og illustrasjonsmappe med bilder fra aksjonen.
Det er etter dette bevist ut over enhver rimelig tvil at tiltalte har forholdt seg som beskrevet i tiltalebeslutningen post I d) og II e) og at hun handlet forsettlig. Under henvisning til XR-dommen er det ikke tvilsomt at domfellelse ikke vil være en krenking av EMK artikkel 10 eller 11. Tiltalte dømmes på denne bakgrunn for overtredelse av straffeloven § 181 første ledd og overtredelse av politiloven § 30 nr. 1 jf. § 5.
Litt etter kl. 11.00 lørdag 2. april 2022 fikk politiet melding om at demonstranter hadde samlet seg på Kongshavnveien. Aksjonister fra XR stoppet tre tomme drivstofftankbiler på vei inn til Oslo Havn for å fylle, og en full drivstofftankbil på vei ut, og sperret på den måten både inn- og utkjøringen til Oslo Havn.
Tiltalte klatret opp på en av tankbilene og oppholdt seg der i en del timer. Det var ifølge tiltalte opp til hver enkelt aksjonist på stedet å avgjøre hvilken rolle de ville ta. Blant annet sto enkelte i veien med bannere, noen lenket seg fast i eller under bilene, og noen klatret opp og sto/satt oppå bilene. Aksjonen foregikk på Sjursøya fordi Oslo Havn er sentral for oljeinfrastrukturen på Østlandet. Formålet var å forstyrre eller lamme denne infrastrukturen for å skape oppmerksomhet rundt olje. Mot slutten av aksjonen, limte tiltalte seg fast oppå tankbilen. Det er vanlig at aksjonistene som limer seg fast gjør dette når politiet har kommet og de vil bli pålagt å fjerne seg fordi det ikke er hensiktsmessig å være fastlimt veldig lenge.
Politiet kom til stedet omkring kl. 12, og kl. 13 var politiets innsatsledere, OBRE og ambulanse på plass.
Som følge av at Kongshavnveien var sperret ble det også stående trailere på E18 fordi de ikke kunne kjøre inn på området. Oslo Havn opplyste etter hvert at de ville stenge all normal drift den dagen og ikke ta imot trailere for å fylle drivstoff. Grunneier – Oslo Havn – anmodet politiet om å få aksjonistene fjernet fordi de var til hinder for alminnelig ferdsel og sjåførene opplyste at det var stor fare for skade på tankbilene som følge av at demonstrantene sto oppå tankene. Det var også stor risiko for demonstrantenes sikkerhet både i form av fallfare og fordi de hadde lenket seg fast i kjøretøy med drivstoff. Driften av Oslo Havn er en kritisk samfunnsfunksjon. Havnen har plikt til å drive effektivt og sikkert. De står for 30 % av nasjonale volumer av bensin, diesel, flydrivstoff og konteinerdrift, herunder 100 % av flydrivstoffet til Oslo lufthavn.
Det var nødvendig med ekstra sikkerhetstiltak fordi aksjonen var på et område med lett antennelig drivstoff. OBRE måtte bedømme brannsikkerhet, og helse måtte varsles. Det var videre nødvendig med politi med spesialkompetanse på frigjøring, både kapping av lenker og fjerning av hurtiglim. I tillegg måtte de ha spesialkjøretøy fra beredskapstroppen for å ha høydeberedskap til å få personene ned fra tankbilene. Arbeidet hadde således betydning for den totale beredskapsmessige ressurssituasjonen i Oslo. Samtidig med XR-aksjonen var det en stor Sian-demonstrasjon på Tøyen. Det var derfor ikke tilstrekkelige ressurser tilgjengelig, og politiet kunne ikke løse opp XR-demonstrasjonen før de hadde fått frigjort mannskap fra Sian-demonstrasjonen.
Ved den traileren tiltalte satt på, var det totalt fire demonstranter, hvorav to hadde lenket seg sammen og to satt limt fast på toppen av tanken på traileren. Alle fire ble bortvist fra området i 48 timer kl. 16.35, men verken tiltalte eller de andre fjernet seg. De ble deretter fjernet av politiet, som også løste opp limet med aceton og brukte vinkelsliper for å få løsnet de to som hadde lenket seg fast. Siste aksjonist ble fjernet etter kl. 18.
Retten har ved bevisvurderingen vektlagt forklaringene til tiltalte, politibetjent Lars Brachel Johansen, innsatsleder Thomas Broberg og havnekaptein Jens Petter Christensen, samt video og illustrasjonsmappe med bilder fra aksjonen.
Det er etter dette bevist ut over enhver rimelig tvil at tiltalte har forholdt seg som beskrevet i tiltalebeslutningen post I e) og II f) og at hun handlet forsettlig. Under henvisning til XR-dommen er det ikke tvilsomt at domfellelse ikke vil være en krenking av EMK artikkel 10 eller 11. Tiltalte dømmes på denne bakgrunn for overtredelse av straffeloven § 181 første ledd og overtredelse av politiloven § 30 nr. 1 jf. § 5.
Mandag 4. april 2022 hadde politiet blitt tipset om at det ville bli en demonstrasjon kl. 11, og kl. 10.44 fikk de melding om at flere personer fra Extinction Rebellion hadde gått av bussen og nærmet seg Sjursøya.
XR sperret først veien med bannere ved Kongshavnveien 15, og stoppet på den måten trailere og lastebiler på vei inn og ut av området. Da politiet kom til stedet ca. kl. 11 var det 10-15 personer fra XR der, og det kom flere til etter hvert. Demonstrantene lenket og limte seg fast til bilene og stoppet trafikken i begge retninger. Tiltalte har forklart at de gikk ut i veien og opprettet blokade, og at hun la seg under en lastebil de stoppet, og limte seg fast der. Hun var ikke alene under bilen.
Etter at demonstrasjonen hadde vart i en drøy time begjærte Oslo Havn aktivistene fjernet. Politiet ga da proklamasjon til aksjonistene om å fjerne seg innen fem minutter. Mange, herunder tiltalte, fulgte ikke dette. Politiet begynte deretter å gi individuelle pålegg, og tiltalte ble gitt slikt pålegg kl. 13.26. Også de individuelle påleggene var det mange som ikke etterkom, herunder tiltalte. Tiltalte hadde i tillegg en aktiv bortvisning fra to dager tidligere. Politiet, med bistand fra OBRE, startet deretter den tidkrevende prosessen med å få løsnet personer som var limt og lenket fast til bilene. For å frigjøre tiltalte måtte politiet komme under lastebilen og dekke henne til for å beskytte henne mot giftige væsker før de løsnet limet med aceton. Hun ble deretter tatt til siden på et avsperret område.
Ca. kl. 13.30, mens politiet jobbet med å frigjøre og fjerne demonstrantene, begynte XR en annen tilsvarende demonstrasjon ved Kongshavnveien 7. Også der ble trafikken sperret og demonstrantene lenket eller limte seg fast til bilene. Ca. kl. 14 var alle deltakerne fra den første demonstrasjonen frigjort og fjernet, og om lag en time senere var også deltakerne fra den andre demonstrasjonen fjernet og trafikken gikk som normalt.
Oppløsningen av demonstrasjonen var ressurskrevende for politiet. I tillegg til flere vanlige patruljer var det nødvendig med to massekjøretøyer, bistand fra beredskapstroppen og utrykningsenheten for verktøy til frigjøring samt flere enheter fra trafikkpolitiet for dirigering. Totalt ble 31 personer innbragt. Når det gjelder konsekvensene av sperringen av Oslo Havn, vises til redegjørelsen ovenfor knyttet til post I e) II f).
Retten har ved bevisvurderingen vektlagt forklaringene til tiltalte, politibetjent Håkon Nesteby, innsatsleder Lars Kostveit og havnekaptein Jens Petter Christensen, samt video og illustrasjonsmappe med bilder fra aksjonen.
Det er etter dette bevist ut over enhver rimelig tvil at tiltalte har forholdt seg som beskrevet i tiltalebeslutningen post I f) og II g) og at hun handlet forsettlig. Under henvisning til XR-dommen er det ikke tvilsomt at domfellelse ikke vil være en krenking av EMK artikkel 10 eller 11. Tiltalte dømmes på denne bakgrunn for overtredelse av straffeloven § 181 første ledd og overtredelse av politiloven § 30 nr. 1 jf. § 5.
Tirsdag 24. august 2021 hadde Extinction Rebellion en sørgemarsj for Repparfjorden, for å markere motstand mot opprettelsen av gruveavfallsdeponi i fjorden. De gikk til Klima- og miljødepartementet, og en del av aksjonistene, deriblant tiltalte, gikk inn i departementet og satte eller la seg der. Departementsansatte valgte å låse dørene for å hindre flere i å komme inn. De øvrige demonstrantene hadde markering med taler utenfor departementet.
Politiet var varslet om demonstrasjonen på forhånd, og hadde satt av ressurser til dette. Politiet var således allerede på stedet da omkring 50 demonstranter kom til departementet kl. 12.17. Departementets vektere forsøkte å hindre dem i å komme inn, men ca. åtte personer, deriblant tiltalte, kom seg inn i resepsjonsområdet i Klima- og miljødepartementet. Resten ble værende utenfor og hadde markering med taler der.
Demonstrasjonen var en del av aksjonsuken Nordic Rebellion, og politiet hadde kommunisert ut til mulige objekter for demonstrasjoner, herunder departementene, at de skulle strekke seg langt for at politiske ikke-voldelige aksjoner skulle få bli gjennomført. Etter at demonstrantene hadde kommet til departementet hadde politiet dialog med Departementenes sikkerhets- og serviceorganisasjon (DSS) og de var enige om at så lenge demonstrantene ikke sperret evakueringsveier, så kunne de få sitte i resepsjonsområdet. DSS stengte resepsjonsområdet og tok i bruk alternativ inn- og utpassering av bygget med ressurser til kontroll der, samtidig som det ble brukt ressurser på overvåkning og kontroll i resepsjonsområdet der demonstrantene var.
Ca. kl. 15.45 fikk politiet anmodning om å fjerne demonstrantene. Årsaken var at DSS skulle begynne å stenge og skulle gå ned på bemanningen, og resepsjonen skulle ikke lengre være åpen. DSS hadde da ikke tilstrekkelig tilgjengelige ressurser til å kunne opprettholde løsningen de hadde hatt frem til da.
Kl. 16.17 ga politiet beskjed til demonstrantene om at de måtte fjerne seg innen to minutter, og at de ellers ville bli gitt pålegg. Etter tre minutter hadde ingen gitt tegn til at de hadde tenkt å flytte seg, og politiet begynte da å gi pålegg til hver av dem om at de måtte fjerne seg innen kl. 16.30. Innsatsleder ga ordre om at de skulle gjøre alvor av pålegget kl. 16.30 og demonstrantene, deriblant tiltalte, ble båret ut.
Ved bevisvurderingen har retten lagt vekt på forklaringene til tiltalte, politibetjent Tim Åretun Svensson, innsatsleder Nicolai Julsrud Backe-Henden og seksjonssjef Anders Møller, samt video og illustrasjonsmappe med bilder fra aksjonen.
Det er etter dette bevist ut over enhver rimelig tvil at tiltalte har forholdt seg som beskrevet i tiltalebeslutningen post II c) og at hun handlet forsettlig. Retten finner det ikke tvilsomt at domfellelse ikke vil være en krenking av EMK artikkel 10 eller 11. Det vises særlig til at demonstrasjonen hadde fått pågå i tre og en halv time før politiet anmodet demonstrantene om å fjerne seg, og at det var legitime sikkerhetsmessige grunner til at de da ikke lengre kunne oppholde seg i departementet. Det vises også til XR-dommen, og til lagmannsrettens vurderinger i LB-2022-11050. Tiltalte dømmes på denne bakgrunn for overtredelse av straffeloven § 181 første ledd og overtredelse av politiloven § 30 nr. 1 jf. § 5.
Torsdag 18. august var det partilederdebatt i Arendal kulturhus i forbindelse med Arendalsuka. Debatten var direktesendt på NRK med publikum i salen. Som andre hadde tiltalte fått plass blant publikum i debattlokalet ved å hente billett i et informasjonssenter på forhånd. Billettene ble delt ut etter et førstemann til mølla-prinsipp.
Retten legger til grunn tiltaltes forklaring om at årsaken til at hun var publikum på debatten var at hun ønsket å se denne, men at hun også hadde med seg et håndbanner med teksten «liv over profitt», og at hun hadde planer om å reise seg og vise dette banneret under debatten. Det var også flere andre medlemmer fra Extinction Rebellion i salen, men de satt ikke sammen.
Kort etter at tiltalte satte seg ned på plassen sin i salen kom politioverbetjent Vrålstad bort til henne og sa at det ikke var ønsket at de skulle demonstrere den dagen. Tiltalte svarte da at det kunne hun ikke garantere. Hun ville ikke svare på om de skulle foreta seg noe, og Vrålstad tolket dette negativt. Vrålstad og tiltalte er uenige om han sa at han påla henne å holde seg i ro under debatten og ikke lage noe støy under denne, eller om han bare sa at de ikke ønsket demonstrasjon, men de er enige om at han sa at det kunne føre til bortføring dersom de demonstrerte. Om Vrålstad brukte ordet pålegg eller ikke er ikke avgjørende for rettens vurdering av forholdet i tiltalen, og retten tar derfor ikke stilling til dette. En annen politibetjent satte seg på raden foran tiltalte for å holde øye med henne under debatten.
Under debatten, mens partileder Guri Melby snakket, reiste både et annet medlem av Extinction Rebellion og tiltalte seg og sto ved plassene sine med hvert sitt lille banner. I forbindelse med at politiet forsøkte å stoppe den andre personen ropte han høyt «Erklær unntakstilstand for klima». Han ble da ført ut av salen av politiet mens han gjentok ytringen flere ganger. Tiltalte, som fortsatt sto stille ved sin plass med banneret, fikk beskjed av politibetjenten som satt foran henne om at hun måtte sette seg ned. Hun fikk et tydelig pålegg om å sette seg ellers ville hun bli fjernet fra salen. Da tiltalte likevel ikke satte seg ned igjen begynte politibetjenten å bevege seg mot henne. Hun ble da svært engasjert over at hun ikke fikk lov til å stå der med banneret, og ropte ut «liv over profitt». Tiltalte ble deretter båret ut av salen og ropte i den forbindelse «liv over profitt» en gang til.
For å unngå mer uro ble også fire andre XR-medlemmer pålagt å forlate salen og bortvist fra stedet, etter hva retten forstår uten at disse først hadde forstyrret debatten. Tiltalte og den første personen som var ført ut ble innbragt.
Det er ikke tvilsomt at politibetjentens beskjed til tiltalte om at hun måtte sette seg og at hun ellers ville bli fjernet fra salen var et pålegg som tiltalte unnlot å etterkomme. Slik unnlatelse er straffbar, jf. politiloven § 30 jf. § 5 med mindre pålegget var ulovlig eller Grunnloven eller EMK gjør unnlatelsen rettmessig.
Politiloven § 5 gjelder pålegg gitt i medhold av bestemmelsene i lovens kapittel II. Spørsmålet her er om politiloven § 7 ga hjemmel for å gi tiltalte pålegg om hvordan tiltalte skulle forholde seg. Bestemmelsens første ledd lyder:
Politiet kan gripe inn
Medlemmene av Extinction Rebellion som var til stede i salen under partilederdebatten, satt ikke samlet, og etter hva tiltalte har forklart var det opp til hver enkelt om de ville foreta seg noe under debatten og i tilfelle hva. Det var ikke avklart på forhånd hva hver enkelt kom til å gjøre. I lys av dette finner retten at det er Grunnloven § 100 om ytringsfrihet som er den naturlige bestemmelsen å vurdere forholdet under, ikke § 101 om forsamlingsfrihet. Vurderingene i de to bestemmelsene er imidlertid til dels overlappende, jf. HR-2022-981-A avsnitt 20 om de tilsvarende rettighetene i EMK artikkel 10 og 11. Grunnloven § 100 og § 101 må også tolkes i lys av EMK artikkel 10 og 11. Eventuelle forskjeller i vernet i bestemmelsene i grunnloven og EMK kommer ikke på spissen i vår sak.
Etter rettens syn må det være riktig å tolke politiloven § 7 i lys av de rammene Grunnloven setter ved vurderingen av politiets adgang til å gripe inn. Grunnloven kan således sette skranker for blant annet hvilke forstyrrelser av den offentlige ro og orden politiet kan gripe inn mot. I tillegg kan det tenkes at Grunnloven eller EMK kan gjøre en unnlatelse av å følge et lovlig pålegg rettmessig, slik Høyesterett vurderte i HR-2022-981-A.
Begrunnelsen for politiets pålegg til tiltalte om at hun skulle sette seg og ikke holde opp banneret er sentral for vurderingen av lovligheten etter § 7. Politioverbetjent Vrålstad har forklart at de som arrangerte debatten ga beskjed til ham om at de ikke ønsket forstyrrelser, både fordi det var direktesendt tv og fordi myndighetspersoner, deriblant statsministeren, var deltakere. Dette var årsaken til at Vrålstad før debatten gikk bort til tiltalte og sa at hun skulle «holde seg i ro» under debatten og «ikke lage noe støy» under denne.
Også politibetjent Stian Pauschert har avgitt vitneforklaring for retten. Han ivaretok sikkerheten ved inngangspartiet til Arendal kulturhus og var således ikke inne i salen. Pauschert har forklart at det ved sikkerhetsbrief i forkant av arrangementet ble kommunisert at de skulle avverge at folk tok med seg inn forstyrrende elementer som kunne forstyrre den liveoverførte tv-debatten, og at de skulle merke seg publikum som skilte seg ut og som man fra tidligere erfaringer trodde ville gjøre noe. Det var sikkerhetssluse ved inngangen og politiet hadde synlig og profilert tilstedeværelse. I følge Pauschert blir terskelen for å begå ordensforstyrrelser høyere da, og politiet har samtidig lavere terskel for å gripe inn og forhindre forstyrrelser. Pauschert har videre forklart at det klart var av betydning at debatten var direktesendt på NRK. Det var ikke ønskelig med forstyrrelser fordi et større antall personer ville bli berørt, og når politiet har sikkerheten så er det ikke ønskelig at partilederdebatten blir avbrutt på den måten.
Tiltalte har forklart at en av arrangørene gikk på scenen før debatten startet og sa at de ikke ønsket at noen skulle demonstrer. Tiltalte husker ikke nøyaktig hvilke ord som ble brukt, men det ble gitt uttrykk for at de ikke ønsket politiske ytringer. Det var imidlertid lagt opp til at publikum skulle klappe ol. underveis.
Retten finner det klart at det var ønsket om ro og orden, at partilederdebatten skulle gå uten forstyrrelser, som var årsaken til at politiet før oppstart av debatten ba tiltalte om ikke å demonstrer og deretter ba henne sette seg ned da hun sto og holdt et lite banner. Det er ingen holdepunkter for at politiet hadde vurdert at dette var nødvendig fordi det var grunn til å frykte for enkeltpersoners eller allmennhetens sikkerhet. Extinction Rebellion er kjent for fredelige aksjoner og de benytter seg av ikke-voldelig sivil ulydighet. Politiets kjennskap til XR fra tidligere ga på ingen måte grunn til å frykte for enkeltpersoners eller allmennhetens sikkerhet. Aktor har påpekt at det, når det oppstår bråk, er en fare for at alt fokus rettes mot dette bråket. Det vil da oppstå en situasjon hvor det kan være enkelt for andre å foreta farlige handlinger, fordi de som skal ivareta sikkerheten da ikke lengre har fokus på statsministeren og de øvrige myndighetspersonene. At det var en slik sikkerhetsmessig vurdering som lå til grunn for at politiet ikke tillot demonstrasjon eller andre forstyrrelser i salen, er ikke forklart av noen av vitnene i retten. Slik retten ser det er det også naturlig å anta at livvakttjenesten er trent til å håndtere slike små forstyrrelser som det her var snakk om, og at dette ikke medførte noen reell grunn til frykt for partiledernes sikkerhet. Det må etter dette legges til grunn at politiets pålegg ikke ble gitt «for å ivareta enkeltpersoners eller allmennhetens sikkerhet», jf. § 7 første ledd nr. 2.
Aktor har anført at også § 7 første ledd nr. 3 «for å avverge eller stanse lovbrudd» var aktuell for politiets pålegg. Det aktuelle lovbruddet ville være ordensforstyrrelse. Aktor har ikke påstått at det var grunn til å frykte andre lovbrudd. I denne sammenheng finner retten det naturlig å vurdere forholdet under § 7 første ledd nr. 1 «forstyrrelser av den offentlige ro og orden», og at det må være andre lovbrudd som er ment i nr. 3.
Etter rettens syn er det ikke tvilsomt at det at tiltalte sto stille på plassen sin og holdt opp et banner ikke kan anses som «forstyrrelser av den offentlige ro og orden». Partilederdebatten ble rent faktisk heller ikke forstyrret før XR-medlemmene begynte å rope. Spørsmålet blir da om politiet, da de ga tiltalte påbudet, hadde grunn til å frykte slik forstyrrelse. Ut fra politiets erfaring med XR finner retten at omstendighetene ga grunn til å frykte at tiltalte og andre aktivister ville komme med forstyrrelser ut over å bare stå stille med et banner, nemlig utrop av politisk budskap. Det er etter loven ikke krav om sannsynlighetsovervekt.
Selv om politiet hadde grunn til å frykte at tiltalte ville kunne komme med utrop av politisk budskap, finner retten at vilkårene for å gi pålegg etter § 7 første ledd nr. 1 ikke var til stede. Det er slik retten ser det tvilsomt om tiltaltes isolerte utrop kan anses som «forstyrrelser av den offentlige ro og orden». Hensett til at politiet var kjent med at det var 11 medlemmer av XR i salen, er det mulig at de hadde grunn til å frykte en såpass omfattende og høylytt aksjon fra dem at det ville innebære «forstyrrelser av den offentlige ro og orden». Den aksjonen det var grunn til å frykte, og som politiet ville unngå ved sine pålegg og fjerning av blant andre tiltalte, må imidlertid vurderes opp mot tiltaltes og de øvriges ytringsfrihet.
Når det gjelder vernet av ytringsfriheten i denne sammenheng, finner retten at proporsjonalitetsvurderingen ved demonstrasjonsfriheten som Høyesterett har redegjort for i XR-dommen er relevant. Denne er oppsummert slik i avsnitt 34:
«Oppsummert: Samfunnet må tole ei viss forstyrring av dagleglivet, og styresmaktene må vise ein viss toleranse. Dette vil etter omstenda også tilseia at styresmaktene må vente med å gripe inn. Toleransegraden kan likevel ikkje fastleggjast generelt, men må vurderast konkret – særleg ut frå verknadene av forstyrringane. Der det er fare for liv og helse, kan styresmaktene gripe inn med ein gong. Det skal jamt over også mykje til for at inngrep mot ein aksjon som skapar alvorleg forstyrring av trafikken, og som ikkje er varsla og er i strid med nasjonalt regelverk, vil vera i strid med EMK artikkel 11.»
Etter rettens syn er det betenkelig hvis politiet skal kunne gripe inn med pålegg for å hindre potensielle lovlige politiske ytringer før noen slik ytring har skjedd, utelukkende for å hindre forstyrrelsen ytringen i seg selv innebærer. Særlig gjelder dette når ytringene eventuelt vil skje i forbindelse med en politisk debatt. Etter rettens syn er dette et naturlig forum for slike ytringer som det i vår sak er tale om, og der ytringene, og forstyrrelsene som eventuelt følger med dem, rettes direkte mot politiske ledere. Ganske særlig må dette gjelde en politisk debatt under Arendalsuka. At debatten blir forstyrret også for det øvrige publikum og tv-seerne må anses som «ei viss forstyrring av dagleglivet» som «samfunnet må tole», og som tilsier at styresmaktene må vente med å gripe inn.
Denne forståelsen av politiloven § 7 – at politiet måtte vente med å gripe inn – innebærer ikke at det var utelukket at politiet kunne gi pålegg i tilknytning til gjennomføring av debatten. Det ville for eksempel etter rettens syn vært forholdsmessig å be tiltalte, og øvrige som ville stå med banner, om å stå på siden så de ikke sperret utsikten for øvrig publikum, og det ville også normalt være forholdsmessig å bortvise dem dersom det ble så mye forstyrrelser at debatten ikke lot seg gjennomføre. En slik bortvisning vil normalt imidlertid ikke kunne skje etter et føre var-prinsipp for å unngå enhver forstyrrelse.
Det er ikke tvilsomt at partilederdebatten faktisk ble forstyrret av at tiltalte ropte «liv over profitt». Guri Melby stoppet midt i sin argumentasjon da det første XR-medlemmet ropte ut i salen, og på tross av at programleder Fredrik Solvang ba henne fortsette klarte hun ikke begynne igjen før han var ført ut. Hun stoppet igjen opp da tiltalte ropte «liv over profitt» like etter. Om disse forstyrrelsene var så omfattende at politiet da ville hatt anledning til å gripe inn etter politiloven § 7 er det ikke nødvendig for retten å ta stilling til. Pålegget tiltalen gjelder ble gitt før tiltalte hadde ytret seg.
Aktor har anført at tiltalte må tåle større inngrep i sin ytringsfrihet i denne sammenhengen fordi det er nødvendig for å sikre andres ytringsfrihet, i dette tilfelle Guri Melbys. Det følger av praksis fra EMD at det er større adgang til begrensninger i ytringsfriheten der dette er nødvendig for at ikke andres ytringsfrihet skal bli krenket. Etter rettens syn kan heller ikke Guri Melbys, eller de øvrige partiledernes, ytringsfrihet medføre at politiet hadde anledning til å gripe inn med pålegg for å sikre at det ikke ville komme avbrytelser i partilederdebatten. Det ligger i debattens natur at det vil kunne skje avbrytelser, og retten finner det klart at partilederne i debatt må tåle noen avbrytelser uten at deres ytringsfrihet anses krenket.
Politiet hadde etter dette ikke grunn til å frykte forstyrrelser av den offentlige ro og orden ut over det samfunnet må tåle. De hadde dermed heller ikke rimelig og fornuftig grunn til å gi tiltalte pålegg om å sette seg ned da hun sto med banneret. Politiets pålegg hadde således ikke hjemmel i politiloven § 7, og tiltalte hadde ikke plikt etter § 5 til å følge det.
Tiltalte blir etter dette å frifinne for overtredelse av politiloven § 30 nr. 1 jf. § 5.
Tiltalte er 29 år og tidligere ustraffet. Hun har en 50 % stilling med koordinering av frivillig arbeid, og er delvis på arbeidsavklaringspenger. Hun har en brutto månedsinntekt på ca. kr 17 000. Ut over oppsparte midler til å kjøpe mikrohus, kr 500 000, har hun hverken formue eller gjeld. Hun har ikke forsørgelsesansvar.
Det skal utmåles straff for seks brudd på straffeloven § 181 første ledd og sju brudd på politiloven § 30 jf. § 5. Seks av de sju tilfellene av nektelse av å rette seg etter politiets pålegg henger tett sammen med de seks ordensforstyrrelsene og må ses i sammenheng jf. XR-dommen. Straffeskjerpingsprinsippet i straffeloven § 79 bokstav a kommer til anvendelse.
Strafferammen for brudd på straffeloven § 181 første ledd er bøter eller fengsel i seks måneder. For brudd på politiloven § 30 er strafferammen bøter eller fengsel i tre måneder. For hvert av forholdene isolert sett ville riktig reaksjonsform vært bot.
Når det gjelder ordensforstyrrelsene skapte mange av dem relativt store forstyrrelser. Ved tre av aksjonene hadde flere av aksjonistene, herunder tiltalte, limt eller lenket seg til kjøretøyene, hvilket medførte at det ble ekstra tidkrevende for politiet å rydde veiene. Dette var også tiltaltes formål med limingen. Limingen og lenkingen gjorde det også nødvendig med spesialutstyr og -kompetanse fra politiets side. Enkelte av aksjonene skapte også stor belastning for allmennheten og både utrykningskjøretøy og kollektivtrafikk måtte kjøre omveier. Flere av aksjonene la store beslag på politiets ressurser, inkludert Deltatroppen, og dette er særlig problematisk fordi aksjonene ikke var varslet på forhånd slik at politiet ikke hadde fått oppbemannet for dette. Også brann- og redningsetatens ressurser, samt ambulanser, ble bundet opp i flere av aksjonene. Særlig aksjonene ved Sjursøya og i krysset Hausmanns gate/Torggata hadde betydelige samfunnsmessige konsekvenser.
Aksjonen i XR-dommen var en veiblokade i Frederiksgate (Ring 1 i Oslo). Aksjonens synes å ha vært noe mer omfattende og ressurskrevende enn veiblokadene i tiltalens post I a, b og c, men mindre omfattende og ressurskrevende enn aksjonene i tiltalens post I d, e og f. Domfellelsen gjaldt som nevnt ett tilfelle av brudd på straffeloven § 181 første ledd i idealkonkurrens med politiloven § 30 jf. § 5. Høyesterett kom til at bot på kr 20 000 var riktig utgangspunkt før mulige formildende eller skjerpende omstendigheter. Beløpet svarer om lag til skjerpet foreleggsats. Etter rettens syn vil tilsvarende bøtenivå være riktig utgangspunkt for hver av ordensforstyrrelsene i tiltalens post I med tilhørende nektelse av å etterkomme politiets pålegg i tiltalens post II. For post II c, som gjelder nektelse av å etterkomme politiets pålegg i Klima- og miljødepartementet, og der det ikke samtidig var ordensforstyrrelse, mener rette det under henvisning til XR-dommen er riktig å ta utgangspunkt i en bot på kr 8 000, tilsvarende foreleggsats i bøtedirektivet. Etter rettens syn er det ikke naturlig å ta utgangspunkt i de skjerpede satsene for et slikt tilfelle.
XR-dommen gjelder én aksjon, og gir ikke veiledning for reaksjonsfastsettelsen ved flere aksjoner. Borgarting lagmannsrett har behandlet sju saker i fellesskap der det var domfellelser for inntil tre aksjoner i LB-2021-160379. Felles for alle sakene var imidlertid at det bare var tatt ut tiltale for brudd på plikten til å rette seg etter politiets pålegg, ikke for ordensforstyrrelse. Lagmannsretten tok i sakene utgangspunkt i foreleggsatsene i bøtedirektivet der det ble tatt utgangspunkt i satsen for det mest alvorlige forholdet, tillagt halvparten av satsen for de øvrige forholdene, i tråd med påtalepraksis i konkurrenstilfeller.
Det foreligger enkelte dommer fra Oslo tingrett med flere aksjoner enn tre, der det er idømt betinget fengsel i kombinasjon med en ubetinget bot. I enkelte av disse er det gitt uttrykk for at grensen mellom bot og betinget fengsel bør gå omtrent ved fire aksjoner. Etter rettens syn er grensen for hvor det bør reageres med betinget fengsel i hvert fall oversteget i vår sak, med sju aksjoner der seks av dem også innebærer ordensforstyrrelse. Selv om man kan sympatisere med aksjonistenes miljø- og klimasak, er de valgte aksjonsformene ikke beskyttelsesverdige fra et rettslig ståsted. Det vises her til Høyesteretts vurdering i XR-dommen av betydningen av EMK artikkel 11 for reaksjonsfastsettelsen. Selv om klima- og miljøspørsmål er særlig viktige gjør nettopp ytringsfriheten at reaksjonsfastsettelsen ikke bør være avhengig av om retten er enig eller uenig i det politiske budskapet som er knyttet til aksjonen.
Tiltalte fremstår som oppegående, mentalt ressurssterk og med gode evner til å vurdere sine handlinger og konsekvensene av disse. Aksjonene hun har deltatt i er gjennomført etter planlegging og med det formål å lage forstyrrelser og der politiet bevisst ikke forhåndsvarsles nettopp for å kunne sikre at de får gjennomført aksjonene med tilstrekkelig grad av forstyrrelser og dermed oppmerksomhet. Både allmennpreventive og individualpreventive hensyn gjør seg gjeldende. Etter rettens syn vil en kortere betinget fengselsstraff kombinert med en ubetinget bot være korrekt samlet straff for alle forholdene tiltalte dømmes for.
Aktor har i sin prosedyre lagt betydelig vekt på behovet for likebehandling i denne typen saker. Han har argumentert for at fire overtredelser av straffeloven § 181 og politiloven § 5 i idealkonkurrens bør gi 14 dager betinget fengsel, og at det deretter gis et tillegg på fire dager for hver overtredelse av både straffeloven § 181 og politiloven § 5 og et tillegg på to dager for aksjoner der det bare er overtredelse av politiloven § 5. Til sammen vil dette i vår sak gi et utgangspunkt på 24 dager. I tillegg har aktor påstått at det bør idømmes en bot på kr 20 000, og at evneprinsippet ikke bør få anvendelse i denne typen saker.
Retten har forståelse for behovet for likebehandling av denne typen saker. Det har vært en lang rekke slike saker etter Extinction Rebellion-aksjoner i retten de siste årene, og mange ligger fortsatt til behandling hos påtalemyndigheten eller domstolene. I de tilfellene der man uansett har overskredet grensen for forelegg, slik at det tas ut tiltale og saken behandles i domstolene, vil domstolene imidlertid måtte gjøre individuelle vurdering og fastsette det retten mener er korrekt straff. Etter rettens syn er det særlig når det gjelder den betingede fengselsstraffens lengde betenkelig med en helt skjematisk utregning av straffens lengde uten hensyn til omfang og virkning av de ulike aksjonene.
I dette tilfellet mener retten aktors utgangspunkt for den betingede fengselsstraffens lengde kan legges til grunn. Tre av aksjonene tiltalte deltok i hadde svært store konsekvenser både hva gjelder ressursbruk og påvirkning for øvrig, mens de tre andre veiblokadene var mer begrensede i så henseende. Aksjonen i Klima- og miljødepartementet var uten nevneverdige belastninger ut over politiets ressurser til pågripelse av demonstrantene. Alt i alt kan aksjonene i snitt således anses som gjennomsnittlige og retten er enig i at 24 dager betinget fengsel er riktig utgangspunkt.
I tillegg til betinget fengsel er det etter rettens syn nødvendig å idømme en ubetinget bot. Dette for at domfelte skal få en markert og følbar reaksjon med det samme. Høyesterett kom i XR-dommen til at en bot på kr 20 000 var riktig utgangspunkt for straff for én aksjon, før det tas hensyn til mulige formildende eller skjerpende omstendigheter. Etter rettens syn er det gode grunner for at bøtenivået bør være det samme der tiltalte domfelles for så mange aksjoner at riktig straff er betinget fengsel i kombinasjon med ubetinget bot. Allmennpreventive hensyn taler sterkt imot at boten ved flere aksjoner skal bli lavere enn for én aksjon, selv om det da samtidig idømmes betinget fengsel i tillegg. Når det gjelder botens størrelse mener retten at evneprinsippet i straffeloven § 53 ikke gjør seg særlig gjeldende i formildende retning i denne typen saker. Uansett gjør tiltaltes inntekt at dette prinsippet ikke får betydning i noen retning i vår sak. Retten finner etter dette at riktig størrelse på den ubetingede boten er kr 20 000.
Tiltalte har erkjent straffeskyld for alle forholdene hun domfelles for. Aktor har anført at dette bør gi en reduksjon i straffen på 10 %. Etter rettens syn bør reduksjonen ligge på om lag 20 %. Selv om det fra påtalemyndighetens side har vært ansett nødvendig med omfattende vitneførsel fra polititjenestemenn, mener retten at saken kunne vært pådømt som tilståelsessak. Noe av vitneførselen har etter rettens syn vært unødvendig og øvrig vitneførsel kunne vært gjennomført også ved tilståelsesdom. Det bemerkes at denne vitneførselen gjaldt aksjonenes omfang og innvirkning på politi, øvrige nødetater og publikum, og at disse forklaringene ikke var i motstrid med tiltaltes forklaring. Etter rettens syn bør det ikke gå ut over tiltalte at påtalemyndigheten har funnet det nødvendig med tilnærmet full bevisførsel, og en tilståelsespådømmelse ville uansett medført besparelser, blant annet ved at retten ikke ville blitt satt med meddommere.
Ut over tilståelsen foreligger det verken spesielle formildende eller skjerpende omstendigheter. Tiltalte har jevnlig begått nye tilsvarende forhold, og det gis derfor ikke reduksjon i straffen selv om det har gått ca. halvannet år siden de eldste forholdene.
Retten har etter dette kommet til at straffen settes til 19 dager fengsel som gjøres betinget med en prøvetid på to år, samt en ubetinget bot på kr 20 000, subsidiært 20 dagers fengsel jf. XR-dommen. Ved eventuell soning av den betingede fengselsstraffen kommer åtte dager til fradrag for utholdt varetekt.
Etter straffeprosessloven § 436 bør tiltalte ved domfellelse normalt pålegges å betale sakskostnader. Etter rettens syn bør tiltalte likevel ikke idømmes saksomkostninger i vår sak. Retten har da særlig lagt vekt på at tiltalte er frifunnet for tiltalens post II h, og at hun har avgitt en uforbeholden tilståelse for de øvrige forholdene.
Dommen er enstemmig.
DOMSSLUTNING
Fullbyrding av fengselsstraffen utsettes med en prøvetid på to år jf. straffeloven § 34. Dersom den betingede fengselsstraffen må sones, kommer varetekt til fradrag med 8 – åtte – dager. jf. straffeloven § 83.
Tiltalte er med i den internasjonale miljøbevegelsen Extinction Rebellion (heretter også benevnt XR). Hun har forklart at bakgrunnen for organisasjonen og de handlingene medlemmene utfører er situasjonen vi står i i dag, med en klima- og naturkatastrofe som er den største krisen menneskeheten har sett i historien. De som rammes hardest er det globale sør, naturen og fremtidige generasjoner, og vår måte å leve på frarøver andre deres muligheter til liv.
Extinction Rebellion mener tradisjonelle aksjonsformer som underskriftskampanjer, lobbyvirksomhet og demonstrasjoner ikke er tilstrekkelige virkemidler i den situasjonen verden er i. Man må også benytte ikke-voldelige direkte aksjoner og forstyrrende sivil ulydighet, sammen med markeringer som benytter sterk symbolikk for å vekke folk til handling. Tiltalte har forklart at hun deltar i sivil ulydighet vel vitende om konsekvensene det kan ha for henne, i dyp solidaritet med de uten stemme. For henne er dette nødvendig for å stå opp mot urettferdighet og si fra når politisk handling eller mangel på handling er kriminell i sin natur.
Saken gjelder ordensforstyrrelser og nektelse av å etterkomme pålegg fra politiet i forbindelse med flere demonstrasjoner. Det er snakk om seks ulike trafikkaksjoner, en demonstrasjon i Klima- og miljødepartementet og en aksjon under partilederdebatten under Arendalsuka 2022. For alle trafikkaksjonene er det tatt ut tiltale både for ordensforstyrrelse og for å ikke etterkomme politiets pålegg, mens det for de to andre aksjonene kun er tatt ut tiltale for ikke å etterkomme politiets pålegg. Ingen av aksjonene var omsøkt eller forhåndsmeldt til politiet, men for veiblokadene ble politiet normalt varslet omtrent samtidig med at aksjonen ble igangsatt.
Tiltalte har erkjent straffeskyld for alle forholdene med unntak av unnlatelsen av å etterkomme politiets pålegg i forbindelse med partilederdebatten i Arendal. For det forholdet har hun erkjent de faktiske forhold, men mener at hennes handlinger som ledet til pålegget var innenfor ytringsfriheten.
Saken er en av en rekke straffesaker etter XR-aksjoner de siste årene, der én av sakene har vært behandlet i Høyesterett. I HR-2022-981-A (XR-dommen) tok Høyesterett stilling til en rekke prinsipielle spørsmål knyttet til ytrings- og forsamlingsfriheten etter Grunnloven § 100 og § 101 og EMK artikkel 10 og 11. Det ble også avklart at straffeloven § 181 første ledd og politiloven § 30 nr. 1 jf. § 5 kan anvendes i konkurrens i disse tilfellene. Konkret gjaldt saken to tiltalte som hadde deltatt i én trafikkblokade som sperret trafikken i Frederiksgate i Oslo (Ring 1).
Beviskravet i strafferetten er strengt, og all rimelig tvil skal komme tiltalte til gode. Med unntak av tiltalens post II h) har tiltalte erkjent straffeskyld for alle forholdene. Hun har også avgitt forklaring for retten om alle postene, og hennes forklaring støttes av de øvrige bevisene i saken. Når retten nedenfor beskriver hendelsesforløpene knyttet til de ulike tiltalepostene, er det med mindre noe annet klart fremkommer, forhold retten har funnet bevist ut over enhver rimelig tvil.
Mandag 3. mai 2021 deltok tiltalte i en Extinction Rebellion-aksjon i Parkveien ved krysset Parkveien/Uranienborgveien. Under aksjonen satt hun i veibanen i Parkveien ved en skolepult og fikk helt falsk olje over seg. Bak henne sto det to demonstranter med en banner med teksten «Equinor – Med kurs mot katastrofen» over veibanen. Tiltalte var lenket fast til en av de to andre demonstrantene med en kjetting.
Samtidig stilte flere andre personer fra Extinction Rebellion seg i fotgjengerfeltet i Wergelandsveien ved krysset Wergelandsveien/Parkveien, og sperret dermed denne veien. Trafikken både inn og ut av rundkjøringen ble umiddelbart rammet, og politiet fikk beskjed om aksjonen kl. 14.15. Det ble umiddelbart satt i gang med trafikkregulerende tiltak for at færre skulle bli rammet ved å unngå ytterligere trafikk inn mot aksjonsområdet. Fem patruljer ble plassert ut i ulike omkringliggende kryss for å dirigere trafikken andre steder.
Det ble deretter satt i gang en tredje Extinction Rebellion-markering i området. Dette førte til full stans i trafikken, og patruljer som var plassert i knutepunkter meldte om tilbakeblokkeringer i området Majorstuen, Solli Plass og ned mot Nasjonalteateret. Som følge av påvirkningen blokkeringene fikk for tredjepersoners og nødetatenes fremkommelighet besluttet innsatsleder å få avsluttet veiblokadene.
Tiltalte ble gitt pålegg om å flytte seg ut av veibanen kl. 15.18. Både tiltalte og de to som sto bak henne med banner ga uttrykk for at de ikke ville etterkomme pålegget. De ble informert om at de da ville bli innbragt i arrest, og fikk to minutter til å flytte seg, men alle de tre ble værende på samme sted i veibanen. Tiltalte gikk deretter frivillig til patruljebilen, mens de to andre ble båret.
Politiet hadde etterretningsopplysninger om at det ville være ulike typer aksjoner eller markeringer, men var ikke formelt varslet og visste heller ikke hvor de ville foregå. Aksjonen var planlagt på forhånd, men for tiltaltes del var det først dagen før hun var involvert i dette.
Retten har ved bevisvurderingen vektlagt forklaringene til tiltalte, innsatsleder Gunhild Finne Nilsen og politibetjent Anna Sandermoen, samt video og illustrasjonsmappe med bilder fra aksjonen.
Det er etter dette bevist ut over enhver rimelig tvil at tiltalte har forholdt seg som beskrevet i tiltalebeslutningen post I a) og II a) og at hun handlet forsettlig. Under henvisning til XR-dommen er det ikke tvilsomt at domfellelse ikke vil være en krenking av EMK artikkel 10 eller 11. Tiltalte dømmes på denne bakgrunn for overtredelse av straffeloven § 181 første ledd og overtredelse av politiloven § 30 nr. 1 jf. § 5.
Onsdag 26. mai 2021 deltok tiltalte i en Extinction Rebellion-aksjon der de satte opp en oljetank utenfor innkjøringen til statsministerboligen for å illustrere hvordan vi drukner i oljepolitikken. En person satt i en gjennomsiktig tank fylt med noe som skulle forestille olje, mens tiltalte og andre demonstranter sto i veibanen og sperret den ene kjøreretningen i Parkveien. Oljetanken var plassert foran kjøreporten til statsministerboligen og hindret all inn- og utkjøring. Demonstrasjonen var planlagt på forhånd, herunder hvem av deltakerne som skulle ha med hva. Tiltalte var på forhånd klar over hva som skulle skje, også ut over sin egen rolle.
Demonstrasjonen gikk rolig for seg, og en politipatrulje kjørte til stedet og fikk i gang trafikkdirigering for å få løst opp i de trafikale problemene som hadde oppstått på stedet. I samtale med politi på stedet ga demonstrantene uttrykk for at de ikke hadde tenkt å flytte seg fra stedet. Demonstrasjonen startet omkring kl. 07.00, og ga åpenbare trafikale problemer i morgenrushet. I tillegg til å omdirigere trafikken rundt kvartalet, kontaktet politiet administrasjonen i statsministerboligen for å få avklart hvordan demonstrasjonen påvirket driften. Det pågikk en del vedlikeholdsarbeid på boligen, og de var avhengig av å få tilkjørt materialer. Eneste mulighet for dette var gjennom porten der oljetanken sto, og demonstrantene ville ikke svare på hvor lenge de hadde tenkt å blokkere veien. Innsatslederen besluttet deretter at aksjonen måtte flyttes ut av veibanen og vekk fra porten. Ved vurderingen la han særlig vekt på at statsministerboligen var avhengig av å få utført arbeidet og at det var vanskeligere enn normalt å forskyve dette som følge av hindringer, særlig på grunn av at arbeiderne må være sikkerhetsklarerte og at det var nødvendig å få arbeidet gjort raskt og effektivt. Det ble også vektlagt at trafikken i Parkveien ble hindret, en vei som er sentral for utrykning, og der blant annet også den israelske ambassaden og slottet ligger.
Demonstrantene ble bedt om å flytte seg omtrent 8-9 meter, til andre siden av veien. Der kunne de fortsette markeringen uten at veien og porten ble sperret. Noen av demonstrantene gikk dit og fortsatte markeringen der, mens noen, herunder tiltalte, ble stående på tross av politiets pålegg om å flytte seg. Pålegget ble gitt ca. kl. 08.00, og de fikk fem minutter til å flytte seg. Da tiden var ute ble de innbragt. De etterkom anmodningen om å sette seg inn i politibilen for innbringelse.
Retten har ved bevisvurderingen vektlagt forklaringene til tiltalte, politibetjent Håvard Jakobsen og innsatsleder Steinar Bjerke, samt illustrasjonsmappe med bilder fra aksjonen.
Det er etter dette bevist ut over enhver rimelig tvil at tiltalte har forholdt seg som beskrevet i tiltalebeslutningen post I b) og II b) og at hun handlet forsettlig. Under henvisning til XR-dommen er det ikke tvilsomt at domfellelse ikke vil være en krenking av EMK artikkel 10 eller 11. Tiltalte dømmes på denne bakgrunn for overtredelse av straffeloven § 181 første ledd og overtredelse av politiloven § 30 nr. 1 jf. § 5.
Torsdag 26. august 2021 var tiltalte med i en aksjon der hun gjennomførte Rebellion of one, en aksjon der hun egentlig satt alene på gaten, i en slags meditativ tilstand for henne. Hun satt i vestgående kjørefelt i Frederiksgate der denne krysser Karl Johans gate, rett nedenfor slottet. I tillegg til henne satt det en annen person i vestgående kjørefelt, og det satt/lå to personer i østgående kjørefelt. Rebellion of one innebærer at hver av deltakerne sitter eller ligger alene i veien, men de er ikke alene i aksjonen. Politiet fikk melding om at personer satt i krysset og sperret veibanen ca. kl. 13.30.
Aktivister fra XR blokkerte også to andre sentrale kryss i nærheten; krysset Holbergs gate/St. Olavs gate og krysset Parkveien/Wergelandsveien. Like etter at de hadde fått melding om aksjonen, fikk politiet melding om at bilister begynte å kjøre forbi aksjonistene på fortauet, og dette skapte farlige situasjoner.
Også to dager tidligere hadde XR aksjonert i krysset Frederiks gate/Karl Johans gate, og politiet opprettet da omkjøring rundt slottet (Wergelandsveien og Parkveien). Denne muligheten ble nå blokkert som følge av den samtidige aksjonen i krysset Parkveien/Wergelandsveien. Innsatsleder var derfor bekymret for tilbakeblokkeringer som raskt ville bli store uten denne muligheten for omkjøring.
Aksjonen skjedde i en uke der politiet hadde forventet aksjoner fra Extinction Rebellion. De hadde derfor på forhånd hatt diskusjoner og gjort vurderinger rundt ytringsfrihet og liv og helse. De hadde også diskutert blokkering av trafikken med brann- og redningsetaten (OBRE) og med helse, og fått beskjed om at det ikke skal mye til før en ambulanse hindres såpass mye at det er fare for liv og helse. Politiet har generelt god dialog med XR, og aksjonistene flytter seg dersom det kommer utrykning. Det kan imidlertid likevel bli problemer for utrykning dersom denne skjer et sted med tilbakeblokkering, og ikke der XR-aksjonen foregår.
Innsatsleder vurderte raskt situasjonen slik at det var fare for aktivistene og andre gående fordi biler forsøkte å komme forbi på fortau, samt at det var stor fare for omfattende tilbakeblokkering. Det ble derfor besluttet å pålegge aktivistene å fjerne seg fra veibanen. De startet å gi pålegg allerede kl. 13.40. Verken tiltalte eller de øvrige aksjonistene i Frederiks gate etterkom pålegget innen fristen. Flere av dem ble båret vekk fra veibanen, men tiltalte gikk selv da politiet tok tak i henne for å fjerne henne.
Den aktuelle aksjonsformen ble benyttet for å skape en viss grad av forstyrrelse for å få oppmerksomhet til saken. Tiltalte har forklart at det alltid er refleksjon rundt hvilke forstyrrelser som gjøres og hvilke konsekvenser disse kan ha der og da, og at dette måles opp mot katastrofen vi står i. Extinction Rebellion har ikke ønske om å forstyrre folks hverdag, men det er behov for å forstyrre nok til at man blir tvunget til å diskutere. Blokkering av veibanen som aksjonsform har også sammenheng med biltrafikk og medfølgende utslipp og forurensning.
Ved bevisvurderingen har retten vektlagt tiltaltes forklaring, forklaringene fra politibetjent Tor Olav Heggem og innsatsleder Lars Kostveit, samt video og illustrasjonsmappe fra aksjonen.
Det er etter dette bevist ut over enhver rimelig tvil at tiltalte har forholdt seg som beskrevet i tiltalebeslutningen post I c) og II d) og at hun handlet forsettlig. Selv om demonstrantene ble begynt fjernet allerede etter om lag 10 minutter, finner retten det klart at domfellelse ikke vil være en krenking av EMK artikkel 10 eller 11. Det vises til XR-dommen, og politiets vurderinger knyttet til at også aktuell omkjøringsvei var sperret og de følgene dette kunne ha for utrykningskjøretøyer da det raskt ville oppstå store tilbakeblokkeringer. Tiltalte dømmes på denne bakgrunn for overtredelse av straffeloven § 181 første ledd og overtredelse av politiloven § 30 nr. 1 jf. § 5.
Fredag 27. august 2021 hadde Extinction Rebellion en større demonstrasjon i krysset Hausmanns gate/Torggata. Tiltalte har forklart at demonstrasjonen markerte avslutningen på en aksjonsuke, Nordic Rebellion, og ønsket var å skape en stor samling av folk hvor også forbipasserende kunne delta. Temaet var håp, og skulle invitere til fest. Demonstrasjonen var et samarbeid mellom XR Norge og XR Sverige. Det ble blant annet plassert en lastebil som en slags scene midt i krysset, og det ble spilt musikk og holdt appeller fra taket av lastebilen. Tiltalte kom til stedet noe etter at demonstrasjonen hadde begynt, og sluttet seg til denne. Tiltalte, og flere andre, limte håndflaten fast til en metallskinne langt nede på siden av lastebilen, og formålet med limingen var å gjøre det vanskelig for politiet å fjerne henne.
Politiets operasjonssentral sendte ut melding kl. 17.54 om at det var kaos i krysset Hausmanns gate/Torggata. Da politiet kort etter kom til stedet var det fullt kaos. I tillegg til lastebilen som sto midt i krysset var det mye folk i veibanen rundt. Hausmanns gate er veldig trafikkert, og politiets første prioritet var å sikre de som oppholdt seg i krysset ved å stanse biler og få snudd de som hadde kjørt inn i området. Demonstrasjonen var svært høylytt, både med musikk og appeller med bruk av megafon. Politiet forsøkte å få dialog med demonstrantene, men innsatsleder opplevede at de forsøkte å støye ham ned. Blant annet forsøkte han å spørre om de kunne flytte demonstrasjonen til gressplenen på den ene siden av krysset.
Politiet opplevde at demonstrasjonen gikk ut over byens øvrige befolkning. Det var ikke mulig å dirigere trafikken rundt demonstrasjonen, så veien måtte sperres. I tillegg var lydnivået så høyt at folk forlot uteserveringer i området og de som var i boliger i nærheten lukket vinduene. Videre ble legevakten påvirket. Hausmanns gate er en av hovedfartsårene for utrykning. De kunne kjøre andre veier, men dette tar lengre tid og ville umiddelbart lede til forsinkelser. På bakgrunn av både ulempen for folk i området rundt og for utrykning anmodet politiet, ved bruk av megafon, kl. 18.28 demonstrantene om å flytte demonstrasjonen ut av krysset.
Ca. kl. 19 ga politiet ved proklamasjon pålegg til demonstrantene om å flytte seg innen 15 minutter. I tillegg ble hver av demonstrantene, herunder tiltalte, gitt personlig pålegg. Noen få av demonstrantene gikk, men de fleste ble værende. Tiltalte har forklart at hun ikke ville etterkomme pålegget, men at det heller ikke var mulig siden hun hadde limt seg fast. Politiet begynte deretter å frigjøre og innbringe demonstranter. I tillegg til de som hadde limt seg fast, var det flere som hadde lenket seg fast og en som hadde klatret i en tripod. Oppløsningen av demonstrasjonen var derfor både tid- og ressurskrevende. Totalt var 23 politipatruljer involvert i tillegg til beredskapstroppen og brannvesenet. Veien var igjen åpen for normal trafikk ca. kl. 23.
Retten har ved bevisvurderingen vektlagt forklaringene til tiltalte og innsatsleder Kristoffer Bang, samt video og illustrasjonsmappe med bilder fra aksjonen.
Det er etter dette bevist ut over enhver rimelig tvil at tiltalte har forholdt seg som beskrevet i tiltalebeslutningen post I d) og II e) og at hun handlet forsettlig. Under henvisning til XR-dommen er det ikke tvilsomt at domfellelse ikke vil være en krenking av EMK artikkel 10 eller 11. Tiltalte dømmes på denne bakgrunn for overtredelse av straffeloven § 181 første ledd og overtredelse av politiloven § 30 nr. 1 jf. § 5.
Litt etter kl. 11.00 lørdag 2. april 2022 fikk politiet melding om at demonstranter hadde samlet seg på Kongshavnveien. Aksjonister fra XR stoppet tre tomme drivstofftankbiler på vei inn til Oslo Havn for å fylle, og en full drivstofftankbil på vei ut, og sperret på den måten både inn- og utkjøringen til Oslo Havn.
Tiltalte klatret opp på en av tankbilene og oppholdt seg der i en del timer. Det var ifølge tiltalte opp til hver enkelt aksjonist på stedet å avgjøre hvilken rolle de ville ta. Blant annet sto enkelte i veien med bannere, noen lenket seg fast i eller under bilene, og noen klatret opp og sto/satt oppå bilene. Aksjonen foregikk på Sjursøya fordi Oslo Havn er sentral for oljeinfrastrukturen på Østlandet. Formålet var å forstyrre eller lamme denne infrastrukturen for å skape oppmerksomhet rundt olje. Mot slutten av aksjonen, limte tiltalte seg fast oppå tankbilen. Det er vanlig at aksjonistene som limer seg fast gjør dette når politiet har kommet og de vil bli pålagt å fjerne seg fordi det ikke er hensiktsmessig å være fastlimt veldig lenge.
Politiet kom til stedet omkring kl. 12, og kl. 13 var politiets innsatsledere, OBRE og ambulanse på plass.
Som følge av at Kongshavnveien var sperret ble det også stående trailere på E18 fordi de ikke kunne kjøre inn på området. Oslo Havn opplyste etter hvert at de ville stenge all normal drift den dagen og ikke ta imot trailere for å fylle drivstoff. Grunneier – Oslo Havn – anmodet politiet om å få aksjonistene fjernet fordi de var til hinder for alminnelig ferdsel og sjåførene opplyste at det var stor fare for skade på tankbilene som følge av at demonstrantene sto oppå tankene. Det var også stor risiko for demonstrantenes sikkerhet både i form av fallfare og fordi de hadde lenket seg fast i kjøretøy med drivstoff. Driften av Oslo Havn er en kritisk samfunnsfunksjon. Havnen har plikt til å drive effektivt og sikkert. De står for 30 % av nasjonale volumer av bensin, diesel, flydrivstoff og konteinerdrift, herunder 100 % av flydrivstoffet til Oslo lufthavn.
Det var nødvendig med ekstra sikkerhetstiltak fordi aksjonen var på et område med lett antennelig drivstoff. OBRE måtte bedømme brannsikkerhet, og helse måtte varsles. Det var videre nødvendig med politi med spesialkompetanse på frigjøring, både kapping av lenker og fjerning av hurtiglim. I tillegg måtte de ha spesialkjøretøy fra beredskapstroppen for å ha høydeberedskap til å få personene ned fra tankbilene. Arbeidet hadde således betydning for den totale beredskapsmessige ressurssituasjonen i Oslo. Samtidig med XR-aksjonen var det en stor Sian-demonstrasjon på Tøyen. Det var derfor ikke tilstrekkelige ressurser tilgjengelig, og politiet kunne ikke løse opp XR-demonstrasjonen før de hadde fått frigjort mannskap fra Sian-demonstrasjonen.
Ved den traileren tiltalte satt på, var det totalt fire demonstranter, hvorav to hadde lenket seg sammen og to satt limt fast på toppen av tanken på traileren. Alle fire ble bortvist fra området i 48 timer kl. 16.35, men verken tiltalte eller de andre fjernet seg. De ble deretter fjernet av politiet, som også løste opp limet med aceton og brukte vinkelsliper for å få løsnet de to som hadde lenket seg fast. Siste aksjonist ble fjernet etter kl. 18.
Retten har ved bevisvurderingen vektlagt forklaringene til tiltalte, politibetjent Lars Brachel Johansen, innsatsleder Thomas Broberg og havnekaptein Jens Petter Christensen, samt video og illustrasjonsmappe med bilder fra aksjonen.
Det er etter dette bevist ut over enhver rimelig tvil at tiltalte har forholdt seg som beskrevet i tiltalebeslutningen post I e) og II f) og at hun handlet forsettlig. Under henvisning til XR-dommen er det ikke tvilsomt at domfellelse ikke vil være en krenking av EMK artikkel 10 eller 11. Tiltalte dømmes på denne bakgrunn for overtredelse av straffeloven § 181 første ledd og overtredelse av politiloven § 30 nr. 1 jf. § 5.
Mandag 4. april 2022 hadde politiet blitt tipset om at det ville bli en demonstrasjon kl. 11, og kl. 10.44 fikk de melding om at flere personer fra Extinction Rebellion hadde gått av bussen og nærmet seg Sjursøya.
XR sperret først veien med bannere ved Kongshavnveien 15, og stoppet på den måten trailere og lastebiler på vei inn og ut av området. Da politiet kom til stedet ca. kl. 11 var det 10-15 personer fra XR der, og det kom flere til etter hvert. Demonstrantene lenket og limte seg fast til bilene og stoppet trafikken i begge retninger. Tiltalte har forklart at de gikk ut i veien og opprettet blokade, og at hun la seg under en lastebil de stoppet, og limte seg fast der. Hun var ikke alene under bilen.
Etter at demonstrasjonen hadde vart i en drøy time begjærte Oslo Havn aktivistene fjernet. Politiet ga da proklamasjon til aksjonistene om å fjerne seg innen fem minutter. Mange, herunder tiltalte, fulgte ikke dette. Politiet begynte deretter å gi individuelle pålegg, og tiltalte ble gitt slikt pålegg kl. 13.26. Også de individuelle påleggene var det mange som ikke etterkom, herunder tiltalte. Tiltalte hadde i tillegg en aktiv bortvisning fra to dager tidligere. Politiet, med bistand fra OBRE, startet deretter den tidkrevende prosessen med å få løsnet personer som var limt og lenket fast til bilene. For å frigjøre tiltalte måtte politiet komme under lastebilen og dekke henne til for å beskytte henne mot giftige væsker før de løsnet limet med aceton. Hun ble deretter tatt til siden på et avsperret område.
Ca. kl. 13.30, mens politiet jobbet med å frigjøre og fjerne demonstrantene, begynte XR en annen tilsvarende demonstrasjon ved Kongshavnveien 7. Også der ble trafikken sperret og demonstrantene lenket eller limte seg fast til bilene. Ca. kl. 14 var alle deltakerne fra den første demonstrasjonen frigjort og fjernet, og om lag en time senere var også deltakerne fra den andre demonstrasjonen fjernet og trafikken gikk som normalt.
Oppløsningen av demonstrasjonen var ressurskrevende for politiet. I tillegg til flere vanlige patruljer var det nødvendig med to massekjøretøyer, bistand fra beredskapstroppen og utrykningsenheten for verktøy til frigjøring samt flere enheter fra trafikkpolitiet for dirigering. Totalt ble 31 personer innbragt. Når det gjelder konsekvensene av sperringen av Oslo Havn, vises til redegjørelsen ovenfor knyttet til post I e) II f).
Retten har ved bevisvurderingen vektlagt forklaringene til tiltalte, politibetjent Håkon Nesteby, innsatsleder Lars Kostveit og havnekaptein Jens Petter Christensen, samt video og illustrasjonsmappe med bilder fra aksjonen.
Det er etter dette bevist ut over enhver rimelig tvil at tiltalte har forholdt seg som beskrevet i tiltalebeslutningen post I f) og II g) og at hun handlet forsettlig. Under henvisning til XR-dommen er det ikke tvilsomt at domfellelse ikke vil være en krenking av EMK artikkel 10 eller 11. Tiltalte dømmes på denne bakgrunn for overtredelse av straffeloven § 181 første ledd og overtredelse av politiloven § 30 nr. 1 jf. § 5.
Tirsdag 24. august 2021 hadde Extinction Rebellion en sørgemarsj for Repparfjorden, for å markere motstand mot opprettelsen av gruveavfallsdeponi i fjorden. De gikk til Klima- og miljødepartementet, og en del av aksjonistene, deriblant tiltalte, gikk inn i departementet og satte eller la seg der. Departementsansatte valgte å låse dørene for å hindre flere i å komme inn. De øvrige demonstrantene hadde markering med taler utenfor departementet.
Politiet var varslet om demonstrasjonen på forhånd, og hadde satt av ressurser til dette. Politiet var således allerede på stedet da omkring 50 demonstranter kom til departementet kl. 12.17. Departementets vektere forsøkte å hindre dem i å komme inn, men ca. åtte personer, deriblant tiltalte, kom seg inn i resepsjonsområdet i Klima- og miljødepartementet. Resten ble værende utenfor og hadde markering med taler der.
Demonstrasjonen var en del av aksjonsuken Nordic Rebellion, og politiet hadde kommunisert ut til mulige objekter for demonstrasjoner, herunder departementene, at de skulle strekke seg langt for at politiske ikke-voldelige aksjoner skulle få bli gjennomført. Etter at demonstrantene hadde kommet til departementet hadde politiet dialog med Departementenes sikkerhets- og serviceorganisasjon (DSS) og de var enige om at så lenge demonstrantene ikke sperret evakueringsveier, så kunne de få sitte i resepsjonsområdet. DSS stengte resepsjonsområdet og tok i bruk alternativ inn- og utpassering av bygget med ressurser til kontroll der, samtidig som det ble brukt ressurser på overvåkning og kontroll i resepsjonsområdet der demonstrantene var.
Ca. kl. 15.45 fikk politiet anmodning om å fjerne demonstrantene. Årsaken var at DSS skulle begynne å stenge og skulle gå ned på bemanningen, og resepsjonen skulle ikke lengre være åpen. DSS hadde da ikke tilstrekkelig tilgjengelige ressurser til å kunne opprettholde løsningen de hadde hatt frem til da.
Kl. 16.17 ga politiet beskjed til demonstrantene om at de måtte fjerne seg innen to minutter, og at de ellers ville bli gitt pålegg. Etter tre minutter hadde ingen gitt tegn til at de hadde tenkt å flytte seg, og politiet begynte da å gi pålegg til hver av dem om at de måtte fjerne seg innen kl. 16.30. Innsatsleder ga ordre om at de skulle gjøre alvor av pålegget kl. 16.30 og demonstrantene, deriblant tiltalte, ble båret ut.
Ved bevisvurderingen har retten lagt vekt på forklaringene til tiltalte, politibetjent Tim Åretun Svensson, innsatsleder Nicolai Julsrud Backe-Henden og seksjonssjef Anders Møller, samt video og illustrasjonsmappe med bilder fra aksjonen.
Det er etter dette bevist ut over enhver rimelig tvil at tiltalte har forholdt seg som beskrevet i tiltalebeslutningen post II c) og at hun handlet forsettlig. Retten finner det ikke tvilsomt at domfellelse ikke vil være en krenking av EMK artikkel 10 eller 11. Det vises særlig til at demonstrasjonen hadde fått pågå i tre og en halv time før politiet anmodet demonstrantene om å fjerne seg, og at det var legitime sikkerhetsmessige grunner til at de da ikke lengre kunne oppholde seg i departementet. Det vises også til XR-dommen, og til lagmannsrettens vurderinger i LB-2022-11050. Tiltalte dømmes på denne bakgrunn for overtredelse av straffeloven § 181 første ledd og overtredelse av politiloven § 30 nr. 1 jf. § 5.
Torsdag 18. august var det partilederdebatt i Arendal kulturhus i forbindelse med Arendalsuka. Debatten var direktesendt på NRK med publikum i salen. Som andre hadde tiltalte fått plass blant publikum i debattlokalet ved å hente billett i et informasjonssenter på forhånd. Billettene ble delt ut etter et førstemann til mølla-prinsipp.
Retten legger til grunn tiltaltes forklaring om at årsaken til at hun var publikum på debatten var at hun ønsket å se denne, men at hun også hadde med seg et håndbanner med teksten «liv over profitt», og at hun hadde planer om å reise seg og vise dette banneret under debatten. Det var også flere andre medlemmer fra Extinction Rebellion i salen, men de satt ikke sammen.
Kort etter at tiltalte satte seg ned på plassen sin i salen kom politioverbetjent Vrålstad bort til henne og sa at det ikke var ønsket at de skulle demonstrere den dagen. Tiltalte svarte da at det kunne hun ikke garantere. Hun ville ikke svare på om de skulle foreta seg noe, og Vrålstad tolket dette negativt. Vrålstad og tiltalte er uenige om han sa at han påla henne å holde seg i ro under debatten og ikke lage noe støy under denne, eller om han bare sa at de ikke ønsket demonstrasjon, men de er enige om at han sa at det kunne føre til bortføring dersom de demonstrerte. Om Vrålstad brukte ordet pålegg eller ikke er ikke avgjørende for rettens vurdering av forholdet i tiltalen, og retten tar derfor ikke stilling til dette. En annen politibetjent satte seg på raden foran tiltalte for å holde øye med henne under debatten.
Under debatten, mens partileder Guri Melby snakket, reiste både et annet medlem av Extinction Rebellion og tiltalte seg og sto ved plassene sine med hvert sitt lille banner. I forbindelse med at politiet forsøkte å stoppe den andre personen ropte han høyt «Erklær unntakstilstand for klima». Han ble da ført ut av salen av politiet mens han gjentok ytringen flere ganger. Tiltalte, som fortsatt sto stille ved sin plass med banneret, fikk beskjed av politibetjenten som satt foran henne om at hun måtte sette seg ned. Hun fikk et tydelig pålegg om å sette seg ellers ville hun bli fjernet fra salen. Da tiltalte likevel ikke satte seg ned igjen begynte politibetjenten å bevege seg mot henne. Hun ble da svært engasjert over at hun ikke fikk lov til å stå der med banneret, og ropte ut «liv over profitt». Tiltalte ble deretter båret ut av salen og ropte i den forbindelse «liv over profitt» en gang til.
For å unngå mer uro ble også fire andre XR-medlemmer pålagt å forlate salen og bortvist fra stedet, etter hva retten forstår uten at disse først hadde forstyrret debatten. Tiltalte og den første personen som var ført ut ble innbragt.
Det er ikke tvilsomt at politibetjentens beskjed til tiltalte om at hun måtte sette seg og at hun ellers ville bli fjernet fra salen var et pålegg som tiltalte unnlot å etterkomme. Slik unnlatelse er straffbar, jf. politiloven § 30 jf. § 5 med mindre pålegget var ulovlig eller Grunnloven eller EMK gjør unnlatelsen rettmessig.
Politiloven § 5 gjelder pålegg gitt i medhold av bestemmelsene i lovens kapittel II. Spørsmålet her er om politiloven § 7 ga hjemmel for å gi tiltalte pålegg om hvordan tiltalte skulle forholde seg. Bestemmelsens første ledd lyder:
Politiet kan gripe inn
Medlemmene av Extinction Rebellion som var til stede i salen under partilederdebatten, satt ikke samlet, og etter hva tiltalte har forklart var det opp til hver enkelt om de ville foreta seg noe under debatten og i tilfelle hva. Det var ikke avklart på forhånd hva hver enkelt kom til å gjøre. I lys av dette finner retten at det er Grunnloven § 100 om ytringsfrihet som er den naturlige bestemmelsen å vurdere forholdet under, ikke § 101 om forsamlingsfrihet. Vurderingene i de to bestemmelsene er imidlertid til dels overlappende, jf. HR-2022-981-A avsnitt 20 om de tilsvarende rettighetene i EMK artikkel 10 og 11. Grunnloven § 100 og § 101 må også tolkes i lys av EMK artikkel 10 og 11. Eventuelle forskjeller i vernet i bestemmelsene i grunnloven og EMK kommer ikke på spissen i vår sak.
Etter rettens syn må det være riktig å tolke politiloven § 7 i lys av de rammene Grunnloven setter ved vurderingen av politiets adgang til å gripe inn. Grunnloven kan således sette skranker for blant annet hvilke forstyrrelser av den offentlige ro og orden politiet kan gripe inn mot. I tillegg kan det tenkes at Grunnloven eller EMK kan gjøre en unnlatelse av å følge et lovlig pålegg rettmessig, slik Høyesterett vurderte i HR-2022-981-A.
Begrunnelsen for politiets pålegg til tiltalte om at hun skulle sette seg og ikke holde opp banneret er sentral for vurderingen av lovligheten etter § 7. Politioverbetjent Vrålstad har forklart at de som arrangerte debatten ga beskjed til ham om at de ikke ønsket forstyrrelser, både fordi det var direktesendt tv og fordi myndighetspersoner, deriblant statsministeren, var deltakere. Dette var årsaken til at Vrålstad før debatten gikk bort til tiltalte og sa at hun skulle «holde seg i ro» under debatten og «ikke lage noe støy» under denne.
Også politibetjent Stian Pauschert har avgitt vitneforklaring for retten. Han ivaretok sikkerheten ved inngangspartiet til Arendal kulturhus og var således ikke inne i salen. Pauschert har forklart at det ved sikkerhetsbrief i forkant av arrangementet ble kommunisert at de skulle avverge at folk tok med seg inn forstyrrende elementer som kunne forstyrre den liveoverførte tv-debatten, og at de skulle merke seg publikum som skilte seg ut og som man fra tidligere erfaringer trodde ville gjøre noe. Det var sikkerhetssluse ved inngangen og politiet hadde synlig og profilert tilstedeværelse. I følge Pauschert blir terskelen for å begå ordensforstyrrelser høyere da, og politiet har samtidig lavere terskel for å gripe inn og forhindre forstyrrelser. Pauschert har videre forklart at det klart var av betydning at debatten var direktesendt på NRK. Det var ikke ønskelig med forstyrrelser fordi et større antall personer ville bli berørt, og når politiet har sikkerheten så er det ikke ønskelig at partilederdebatten blir avbrutt på den måten.
Tiltalte har forklart at en av arrangørene gikk på scenen før debatten startet og sa at de ikke ønsket at noen skulle demonstrer. Tiltalte husker ikke nøyaktig hvilke ord som ble brukt, men det ble gitt uttrykk for at de ikke ønsket politiske ytringer. Det var imidlertid lagt opp til at publikum skulle klappe ol. underveis.
Retten finner det klart at det var ønsket om ro og orden, at partilederdebatten skulle gå uten forstyrrelser, som var årsaken til at politiet før oppstart av debatten ba tiltalte om ikke å demonstrer og deretter ba henne sette seg ned da hun sto og holdt et lite banner. Det er ingen holdepunkter for at politiet hadde vurdert at dette var nødvendig fordi det var grunn til å frykte for enkeltpersoners eller allmennhetens sikkerhet. Extinction Rebellion er kjent for fredelige aksjoner og de benytter seg av ikke-voldelig sivil ulydighet. Politiets kjennskap til XR fra tidligere ga på ingen måte grunn til å frykte for enkeltpersoners eller allmennhetens sikkerhet. Aktor har påpekt at det, når det oppstår bråk, er en fare for at alt fokus rettes mot dette bråket. Det vil da oppstå en situasjon hvor det kan være enkelt for andre å foreta farlige handlinger, fordi de som skal ivareta sikkerheten da ikke lengre har fokus på statsministeren og de øvrige myndighetspersonene. At det var en slik sikkerhetsmessig vurdering som lå til grunn for at politiet ikke tillot demonstrasjon eller andre forstyrrelser i salen, er ikke forklart av noen av vitnene i retten. Slik retten ser det er det også naturlig å anta at livvakttjenesten er trent til å håndtere slike små forstyrrelser som det her var snakk om, og at dette ikke medførte noen reell grunn til frykt for partiledernes sikkerhet. Det må etter dette legges til grunn at politiets pålegg ikke ble gitt «for å ivareta enkeltpersoners eller allmennhetens sikkerhet», jf. § 7 første ledd nr. 2.
Aktor har anført at også § 7 første ledd nr. 3 «for å avverge eller stanse lovbrudd» var aktuell for politiets pålegg. Det aktuelle lovbruddet ville være ordensforstyrrelse. Aktor har ikke påstått at det var grunn til å frykte andre lovbrudd. I denne sammenheng finner retten det naturlig å vurdere forholdet under § 7 første ledd nr. 1 «forstyrrelser av den offentlige ro og orden», og at det må være andre lovbrudd som er ment i nr. 3.
Etter rettens syn er det ikke tvilsomt at det at tiltalte sto stille på plassen sin og holdt opp et banner ikke kan anses som «forstyrrelser av den offentlige ro og orden». Partilederdebatten ble rent faktisk heller ikke forstyrret før XR-medlemmene begynte å rope. Spørsmålet blir da om politiet, da de ga tiltalte påbudet, hadde grunn til å frykte slik forstyrrelse. Ut fra politiets erfaring med XR finner retten at omstendighetene ga grunn til å frykte at tiltalte og andre aktivister ville komme med forstyrrelser ut over å bare stå stille med et banner, nemlig utrop av politisk budskap. Det er etter loven ikke krav om sannsynlighetsovervekt.
Selv om politiet hadde grunn til å frykte at tiltalte ville kunne komme med utrop av politisk budskap, finner retten at vilkårene for å gi pålegg etter § 7 første ledd nr. 1 ikke var til stede. Det er slik retten ser det tvilsomt om tiltaltes isolerte utrop kan anses som «forstyrrelser av den offentlige ro og orden». Hensett til at politiet var kjent med at det var 11 medlemmer av XR i salen, er det mulig at de hadde grunn til å frykte en såpass omfattende og høylytt aksjon fra dem at det ville innebære «forstyrrelser av den offentlige ro og orden». Den aksjonen det var grunn til å frykte, og som politiet ville unngå ved sine pålegg og fjerning av blant andre tiltalte, må imidlertid vurderes opp mot tiltaltes og de øvriges ytringsfrihet.
Når det gjelder vernet av ytringsfriheten i denne sammenheng, finner retten at proporsjonalitetsvurderingen ved demonstrasjonsfriheten som Høyesterett har redegjort for i XR-dommen er relevant. Denne er oppsummert slik i avsnitt 34:
«Oppsummert: Samfunnet må tole ei viss forstyrring av dagleglivet, og styresmaktene må vise ein viss toleranse. Dette vil etter omstenda også tilseia at styresmaktene må vente med å gripe inn. Toleransegraden kan likevel ikkje fastleggjast generelt, men må vurderast konkret – særleg ut frå verknadene av forstyrringane. Der det er fare for liv og helse, kan styresmaktene gripe inn med ein gong. Det skal jamt over også mykje til for at inngrep mot ein aksjon som skapar alvorleg forstyrring av trafikken, og som ikkje er varsla og er i strid med nasjonalt regelverk, vil vera i strid med EMK artikkel 11.»
Etter rettens syn er det betenkelig hvis politiet skal kunne gripe inn med pålegg for å hindre potensielle lovlige politiske ytringer før noen slik ytring har skjedd, utelukkende for å hindre forstyrrelsen ytringen i seg selv innebærer. Særlig gjelder dette når ytringene eventuelt vil skje i forbindelse med en politisk debatt. Etter rettens syn er dette et naturlig forum for slike ytringer som det i vår sak er tale om, og der ytringene, og forstyrrelsene som eventuelt følger med dem, rettes direkte mot politiske ledere. Ganske særlig må dette gjelde en politisk debatt under Arendalsuka. At debatten blir forstyrret også for det øvrige publikum og tv-seerne må anses som «ei viss forstyrring av dagleglivet» som «samfunnet må tole», og som tilsier at styresmaktene må vente med å gripe inn.
Denne forståelsen av politiloven § 7 – at politiet måtte vente med å gripe inn – innebærer ikke at det var utelukket at politiet kunne gi pålegg i tilknytning til gjennomføring av debatten. Det ville for eksempel etter rettens syn vært forholdsmessig å be tiltalte, og øvrige som ville stå med banner, om å stå på siden så de ikke sperret utsikten for øvrig publikum, og det ville også normalt være forholdsmessig å bortvise dem dersom det ble så mye forstyrrelser at debatten ikke lot seg gjennomføre. En slik bortvisning vil normalt imidlertid ikke kunne skje etter et føre var-prinsipp for å unngå enhver forstyrrelse.
Det er ikke tvilsomt at partilederdebatten faktisk ble forstyrret av at tiltalte ropte «liv over profitt». Guri Melby stoppet midt i sin argumentasjon da det første XR-medlemmet ropte ut i salen, og på tross av at programleder Fredrik Solvang ba henne fortsette klarte hun ikke begynne igjen før han var ført ut. Hun stoppet igjen opp da tiltalte ropte «liv over profitt» like etter. Om disse forstyrrelsene var så omfattende at politiet da ville hatt anledning til å gripe inn etter politiloven § 7 er det ikke nødvendig for retten å ta stilling til. Pålegget tiltalen gjelder ble gitt før tiltalte hadde ytret seg.
Aktor har anført at tiltalte må tåle større inngrep i sin ytringsfrihet i denne sammenhengen fordi det er nødvendig for å sikre andres ytringsfrihet, i dette tilfelle Guri Melbys. Det følger av praksis fra EMD at det er større adgang til begrensninger i ytringsfriheten der dette er nødvendig for at ikke andres ytringsfrihet skal bli krenket. Etter rettens syn kan heller ikke Guri Melbys, eller de øvrige partiledernes, ytringsfrihet medføre at politiet hadde anledning til å gripe inn med pålegg for å sikre at det ikke ville komme avbrytelser i partilederdebatten. Det ligger i debattens natur at det vil kunne skje avbrytelser, og retten finner det klart at partilederne i debatt må tåle noen avbrytelser uten at deres ytringsfrihet anses krenket.
Politiet hadde etter dette ikke grunn til å frykte forstyrrelser av den offentlige ro og orden ut over det samfunnet må tåle. De hadde dermed heller ikke rimelig og fornuftig grunn til å gi tiltalte pålegg om å sette seg ned da hun sto med banneret. Politiets pålegg hadde således ikke hjemmel i politiloven § 7, og tiltalte hadde ikke plikt etter § 5 til å følge det.
Tiltalte blir etter dette å frifinne for overtredelse av politiloven § 30 nr. 1 jf. § 5.
Tiltalte er 29 år og tidligere ustraffet. Hun har en 50 % stilling med koordinering av frivillig arbeid, og er delvis på arbeidsavklaringspenger. Hun har en brutto månedsinntekt på ca. kr 17 000. Ut over oppsparte midler til å kjøpe mikrohus, kr 500 000, har hun hverken formue eller gjeld. Hun har ikke forsørgelsesansvar.
Det skal utmåles straff for seks brudd på straffeloven § 181 første ledd og sju brudd på politiloven § 30 jf. § 5. Seks av de sju tilfellene av nektelse av å rette seg etter politiets pålegg henger tett sammen med de seks ordensforstyrrelsene og må ses i sammenheng jf. XR-dommen. Straffeskjerpingsprinsippet i straffeloven § 79 bokstav a kommer til anvendelse.
Strafferammen for brudd på straffeloven § 181 første ledd er bøter eller fengsel i seks måneder. For brudd på politiloven § 30 er strafferammen bøter eller fengsel i tre måneder. For hvert av forholdene isolert sett ville riktig reaksjonsform vært bot.
Når det gjelder ordensforstyrrelsene skapte mange av dem relativt store forstyrrelser. Ved tre av aksjonene hadde flere av aksjonistene, herunder tiltalte, limt eller lenket seg til kjøretøyene, hvilket medførte at det ble ekstra tidkrevende for politiet å rydde veiene. Dette var også tiltaltes formål med limingen. Limingen og lenkingen gjorde det også nødvendig med spesialutstyr og -kompetanse fra politiets side. Enkelte av aksjonene skapte også stor belastning for allmennheten og både utrykningskjøretøy og kollektivtrafikk måtte kjøre omveier. Flere av aksjonene la store beslag på politiets ressurser, inkludert Deltatroppen, og dette er særlig problematisk fordi aksjonene ikke var varslet på forhånd slik at politiet ikke hadde fått oppbemannet for dette. Også brann- og redningsetatens ressurser, samt ambulanser, ble bundet opp i flere av aksjonene. Særlig aksjonene ved Sjursøya og i krysset Hausmanns gate/Torggata hadde betydelige samfunnsmessige konsekvenser.
Aksjonen i XR-dommen var en veiblokade i Frederiksgate (Ring 1 i Oslo). Aksjonens synes å ha vært noe mer omfattende og ressurskrevende enn veiblokadene i tiltalens post I a, b og c, men mindre omfattende og ressurskrevende enn aksjonene i tiltalens post I d, e og f. Domfellelsen gjaldt som nevnt ett tilfelle av brudd på straffeloven § 181 første ledd i idealkonkurrens med politiloven § 30 jf. § 5. Høyesterett kom til at bot på kr 20 000 var riktig utgangspunkt før mulige formildende eller skjerpende omstendigheter. Beløpet svarer om lag til skjerpet foreleggsats. Etter rettens syn vil tilsvarende bøtenivå være riktig utgangspunkt for hver av ordensforstyrrelsene i tiltalens post I med tilhørende nektelse av å etterkomme politiets pålegg i tiltalens post II. For post II c, som gjelder nektelse av å etterkomme politiets pålegg i Klima- og miljødepartementet, og der det ikke samtidig var ordensforstyrrelse, mener rette det under henvisning til XR-dommen er riktig å ta utgangspunkt i en bot på kr 8 000, tilsvarende foreleggsats i bøtedirektivet. Etter rettens syn er det ikke naturlig å ta utgangspunkt i de skjerpede satsene for et slikt tilfelle.
XR-dommen gjelder én aksjon, og gir ikke veiledning for reaksjonsfastsettelsen ved flere aksjoner. Borgarting lagmannsrett har behandlet sju saker i fellesskap der det var domfellelser for inntil tre aksjoner i LB-2021-160379. Felles for alle sakene var imidlertid at det bare var tatt ut tiltale for brudd på plikten til å rette seg etter politiets pålegg, ikke for ordensforstyrrelse. Lagmannsretten tok i sakene utgangspunkt i foreleggsatsene i bøtedirektivet der det ble tatt utgangspunkt i satsen for det mest alvorlige forholdet, tillagt halvparten av satsen for de øvrige forholdene, i tråd med påtalepraksis i konkurrenstilfeller.
Det foreligger enkelte dommer fra Oslo tingrett med flere aksjoner enn tre, der det er idømt betinget fengsel i kombinasjon med en ubetinget bot. I enkelte av disse er det gitt uttrykk for at grensen mellom bot og betinget fengsel bør gå omtrent ved fire aksjoner. Etter rettens syn er grensen for hvor det bør reageres med betinget fengsel i hvert fall oversteget i vår sak, med sju aksjoner der seks av dem også innebærer ordensforstyrrelse. Selv om man kan sympatisere med aksjonistenes miljø- og klimasak, er de valgte aksjonsformene ikke beskyttelsesverdige fra et rettslig ståsted. Det vises her til Høyesteretts vurdering i XR-dommen av betydningen av EMK artikkel 11 for reaksjonsfastsettelsen. Selv om klima- og miljøspørsmål er særlig viktige gjør nettopp ytringsfriheten at reaksjonsfastsettelsen ikke bør være avhengig av om retten er enig eller uenig i det politiske budskapet som er knyttet til aksjonen.
Tiltalte fremstår som oppegående, mentalt ressurssterk og med gode evner til å vurdere sine handlinger og konsekvensene av disse. Aksjonene hun har deltatt i er gjennomført etter planlegging og med det formål å lage forstyrrelser og der politiet bevisst ikke forhåndsvarsles nettopp for å kunne sikre at de får gjennomført aksjonene med tilstrekkelig grad av forstyrrelser og dermed oppmerksomhet. Både allmennpreventive og individualpreventive hensyn gjør seg gjeldende. Etter rettens syn vil en kortere betinget fengselsstraff kombinert med en ubetinget bot være korrekt samlet straff for alle forholdene tiltalte dømmes for.
Aktor har i sin prosedyre lagt betydelig vekt på behovet for likebehandling i denne typen saker. Han har argumentert for at fire overtredelser av straffeloven § 181 og politiloven § 5 i idealkonkurrens bør gi 14 dager betinget fengsel, og at det deretter gis et tillegg på fire dager for hver overtredelse av både straffeloven § 181 og politiloven § 5 og et tillegg på to dager for aksjoner der det bare er overtredelse av politiloven § 5. Til sammen vil dette i vår sak gi et utgangspunkt på 24 dager. I tillegg har aktor påstått at det bør idømmes en bot på kr 20 000, og at evneprinsippet ikke bør få anvendelse i denne typen saker.
Retten har forståelse for behovet for likebehandling av denne typen saker. Det har vært en lang rekke slike saker etter Extinction Rebellion-aksjoner i retten de siste årene, og mange ligger fortsatt til behandling hos påtalemyndigheten eller domstolene. I de tilfellene der man uansett har overskredet grensen for forelegg, slik at det tas ut tiltale og saken behandles i domstolene, vil domstolene imidlertid måtte gjøre individuelle vurdering og fastsette det retten mener er korrekt straff. Etter rettens syn er det særlig når det gjelder den betingede fengselsstraffens lengde betenkelig med en helt skjematisk utregning av straffens lengde uten hensyn til omfang og virkning av de ulike aksjonene.
I dette tilfellet mener retten aktors utgangspunkt for den betingede fengselsstraffens lengde kan legges til grunn. Tre av aksjonene tiltalte deltok i hadde svært store konsekvenser både hva gjelder ressursbruk og påvirkning for øvrig, mens de tre andre veiblokadene var mer begrensede i så henseende. Aksjonen i Klima- og miljødepartementet var uten nevneverdige belastninger ut over politiets ressurser til pågripelse av demonstrantene. Alt i alt kan aksjonene i snitt således anses som gjennomsnittlige og retten er enig i at 24 dager betinget fengsel er riktig utgangspunkt.
I tillegg til betinget fengsel er det etter rettens syn nødvendig å idømme en ubetinget bot. Dette for at domfelte skal få en markert og følbar reaksjon med det samme. Høyesterett kom i XR-dommen til at en bot på kr 20 000 var riktig utgangspunkt for straff for én aksjon, før det tas hensyn til mulige formildende eller skjerpende omstendigheter. Etter rettens syn er det gode grunner for at bøtenivået bør være det samme der tiltalte domfelles for så mange aksjoner at riktig straff er betinget fengsel i kombinasjon med ubetinget bot. Allmennpreventive hensyn taler sterkt imot at boten ved flere aksjoner skal bli lavere enn for én aksjon, selv om det da samtidig idømmes betinget fengsel i tillegg. Når det gjelder botens størrelse mener retten at evneprinsippet i straffeloven § 53 ikke gjør seg særlig gjeldende i formildende retning i denne typen saker. Uansett gjør tiltaltes inntekt at dette prinsippet ikke får betydning i noen retning i vår sak. Retten finner etter dette at riktig størrelse på den ubetingede boten er kr 20 000.
Tiltalte har erkjent straffeskyld for alle forholdene hun domfelles for. Aktor har anført at dette bør gi en reduksjon i straffen på 10 %. Etter rettens syn bør reduksjonen ligge på om lag 20 %. Selv om det fra påtalemyndighetens side har vært ansett nødvendig med omfattende vitneførsel fra polititjenestemenn, mener retten at saken kunne vært pådømt som tilståelsessak. Noe av vitneførselen har etter rettens syn vært unødvendig og øvrig vitneførsel kunne vært gjennomført også ved tilståelsesdom. Det bemerkes at denne vitneførselen gjaldt aksjonenes omfang og innvirkning på politi, øvrige nødetater og publikum, og at disse forklaringene ikke var i motstrid med tiltaltes forklaring. Etter rettens syn bør det ikke gå ut over tiltalte at påtalemyndigheten har funnet det nødvendig med tilnærmet full bevisførsel, og en tilståelsespådømmelse ville uansett medført besparelser, blant annet ved at retten ikke ville blitt satt med meddommere.
Ut over tilståelsen foreligger det verken spesielle formildende eller skjerpende omstendigheter. Tiltalte har jevnlig begått nye tilsvarende forhold, og det gis derfor ikke reduksjon i straffen selv om det har gått ca. halvannet år siden de eldste forholdene.
Retten har etter dette kommet til at straffen settes til 19 dager fengsel som gjøres betinget med en prøvetid på to år, samt en ubetinget bot på kr 20 000, subsidiært 20 dagers fengsel jf. XR-dommen. Ved eventuell soning av den betingede fengselsstraffen kommer åtte dager til fradrag for utholdt varetekt.
Etter straffeprosessloven § 436 bør tiltalte ved domfellelse normalt pålegges å betale sakskostnader. Etter rettens syn bør tiltalte likevel ikke idømmes saksomkostninger i vår sak. Retten har da særlig lagt vekt på at tiltalte er frifunnet for tiltalens post II h, og at hun har avgitt en uforbeholden tilståelse for de øvrige forholdene.
Dommen er enstemmig.
DOMSSLUTNING
Fullbyrding av fengselsstraffen utsettes med en prøvetid på to år jf. straffeloven § 34. Dersom den betingede fengselsstraffen må sones, kommer varetekt til fradrag med 8 – åtte – dager. jf. straffeloven § 83.
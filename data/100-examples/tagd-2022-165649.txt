Siktede har erklært seg skyldig etter siktelsen, jf. straffeprosessloven § 248 første ledd bokstav b, og avgitt en forklaring om det han husker fra forholdet i retten. Hans rettslige forklaring fremgår av rettsboken.
Riktigheten av siktedes skylderkjennelse styrkes av de øvrige opplysninger i saken, herunder politianmeldelsen, jf. dok. 02,01, egenrapport om samtale med vitne, jf. dok. 05,01, illustrasjonsmappe med bilder fra Ryde-applikasjonen på siktedes mobiltelefon, jf. dok. 09,01, blodprøverekvisisjon, jf. dok. 09,02, samt analyseresultat blodprøve, jf. dok. 09,03. Blodprøve tatt av siktede samme dag kl. 18:37/38 viste en alkoholkonsentrasjon i blodet på 2,16 promille.
På denne bakgrunn har retten funnet det bevist utover enhver rimelig tvil at siktede fredag 1. juli 2022 kjørte en elektrisk sparkesykkel mens han var påvirket av alkohol og at han, bedømt som edru, var klar over at han hadde drukket alkohol.
Ved forskrift 25. mai 2022 nr. 920, i kraft 15. juni 2022, ble kjøretøyforskriften § 2-5 nr. 12 femte ledd opphevet slik at elektriske sparkesykler regnes som motorvogn etter vegtrafikklovens bestemmelser. Siktede har dermed overtrådt vegtrafikkloven § 31 første ledd, jf. § 22 første ledd.
Siktede har i rettsmøte forklarte at han ikke var klar over at elektrisk sparkesykkel var å anse som motorvogn. Siktede har imidlertid i rettsmøtet forklart at han visste at det ikke var lov å kjøre elektrisk sparkesykkel i beruset tilstand. Dette samsvarer med det siktede forklarte i politiavhør 22. juli 2022, jf. dok. 08,01. I politiavhøret erkjente siktede at han hadde sett varslet i Ryde-applikasjonen som fremgår av illustrasjonsmappen i dok. 09,01 bilde nr. 2 og 3.
En aktsom rettsvillfarelse fritar for straffeansvar, jf. straffeloven § 26. Dersom den er uaktsom, er det grunnlag for straffeansvar. Om siktede har utvist uaktsomhet i relasjon til rettsvillfarelsen er det ikke til hinder for tilståelsespådømmelse dersom det fremgår av siktedes forklaring at villfarelsen ikke kan anses unnskyldelig, se Keiserud, Erik og Knut Erik Sæther m.fl., kommentarutgave til straffeprosessloven, juridika.no, til straffeprosessloven § 248 pkt. 9 med videre henvisninger. Videre av samme punkt i kommentarutgaven fremgår det at selv om siktede ikke uttrykkelig erkjenner at uvitenheten ikke kan anses som aktsom, bør tilståelsen anses som uforbeholden så lenge siktede ikke direkte hevder at han ikke kan straffes grunnet rettsuvitenhet.
Retten betrakter at siktedes forklaring underbygger at han har utvist uaktsomhet knyttet til uvitenhet om rettsgelen. Retten viser overordnet til at enhver som er fører av et kjøretøy må sette seg inn i reglene som gjelder for føring av det aktuelle kjøretøyet. Videre viser retten til at siktede til politiet forklarte at han hadde sett varslet i Ryde-applikasjonen om «ny lov – promillegrense 0,2», noe som foranlediget at siktede gjorde nærmere undersøkelser knyttet til den nye loven. Når siktede valgte å kjøre elektrisk sparkesykkel uten slike undersøkelser, har siktede i det minste handlet uaktsomt. Siktede har heller ikke i rettsmøtet hevdet at han ikke kan straffes grunnet rettsuvitenhet, og forsvarer har ikke motsatt seg tilståelsespådømmelse.
Retten kan etter dette ikke se at siktedes forklaring utelukker tilståelsespådømmelse.
Siktede har samtykket i tilståelsesdom. Retten vurderer at vilkårene for tilståelsespådømmelse er til stede.
Siktede dømmes for overtredelse av vegtrafikkloven § 31 første ledd, jf. § 22 første ledd i samsvar med siktelsen.
Siktede er en mann på 28 år som er tidligere straffet. Tidligere straffer er ikke relevant ved straffutmålingen i foreliggende sak.
Påtalemyndigheten har foreslått at straffen settes til fengsel i 18 dager, samt en ubetinget bot på kr. 10.000, subsidiært fengsel i 15 dager.
Siktede skal idømmes straff for overtredelse av forbudet mot ruspåvirket kjøring, jf. vegtrafikkloven § 31 første ledd, jf. § 22 første ledd. Strafferammen er bot eller fengsel inntil 1 år.
Utgangspunktet hva gjelder valg av straffart ved overtredelse av forbudet av ruspåvirket kjøring fremgår av vegtrafikkloven § 31 annet ledd. Av denne bestemmelsen fremgår det at den som overtrer vegtrafikkloven § 22 første ledd «som regel» straffes med bot og ubetinget fengsel dersom alkoholkonsentrasjonen i blodet er over 1,2 promille, jf. vegtrafikkloven § 31 annet ledd bokstav c. Ordlyden «som regel» indikerer at det kan være rom for unntak fra utgangspunktet.
Etter lovreguleringen som trådte i kraft 15. juni 2022, hvor elektriske sparkesykler ble klassifisert som motorvogn med den følge av vegtrafikklovens regler for slike kjøretøy kom til anvendelse, har det ikke tegnet seg et klart og entydig bilde hva gjelder straffeutmåling ved ruspåvirket kjøring med elektrisk sparkesykkel i rettspraksis.
Retten poengterer at Høyesterett p.t. ikke har tatt stilling til straffeutmåling ved ruspåvirket kjøring med elektriske sparkesykler. Underrettspraksis som er offentlig tilgjengelig spriker, og det er hovedsakelig tingrettspraksis som er tilgjengelig. Retten bemerker at den kun er kjent med én dom avsagt av lagmannsretten, nemlig Borgarting lagmannsretts dom av 8. november 2022 (LB-2022-132351). Lagmannsrettens avgjørelse er ikke rettskraftig og retten viser til at den er sluppet inn til ankebehandling i Høyesterett ved Høyesteretts beslutning av 30. november 2022 (HR-2022-2289-U).
Hovedgrunnen til at underrettspraksisen spriker hva gjelder straffeutmålingen synes å være hvordan underinstansene, under henvisning til ordlyden «som regel» i vegtrafikkloven § 31 annet ledd, vektlegger betydningen av at kjøretøyet er en elektrisk sparkesykkel.
De avgjørelsene som fraviker utgangspunktet i vegtrafikkloven § 31 annet ledd viser hovedsakelig til at kjøring med en elektrisk sparkesykkel generelt sett medfører mindre farepotensiale grunnet kjøretøyets karakter og begrensninger, og at dette er noe som må hensyntas ved straffeutmålingen på samme måte som Høyesterett hensyntok at domfelte i HR-2016-2228-A (Segway) hadde kjørt en Segway i ruspåvirket tilstand, med særlig henvisning til dommens avsnitt 32 og 33.
De avgjørelsene som legger til grunn utgangspunktet i vegtrafikkloven § 31 annet ledd viser hovedsakelig til lovgiverviljen og likebehandlingshensyn, under henvisning til lovens ordlyd og forskriftsgivers/departementets uttalelser i anledning forskriftsendringen. Borgarting lagmannsretts dom av 8. november 2022 (LB-2022-132351) legger til grunn utgangspunktet i vegtrafikkloven § 31 annet ledd.
Retten finner ikke grunn til å gjengi rettsanvendelsen i Borgarting lagmannsretts dom av 8. november 2022 (LB-2022-132351). Retten bemerker likevel at lagmannsretten i nevnte avgjørelse i stor grad synes å vektlegge uttalelser i selve høringsbrevet av 9. februar 2022 utsendt av Statens vegvesen på vegne av Samferdselsdepartementet. Retten bemerker at høringsbrevet må ses i lys av vedleggene til høringsbrevet, særlig vedlegg 1 (høringsnotat forslag til endring i regelverket for små elektriske kjøretøy datert 14.02.2022) og vedlegg 2 (oppfølgning av tidligere høring – informasjon om beslutninger om endringer i regelverket for små elektriske kjøretøy 14.02.2022). Av høringsnotat av 14.02.2022 pkt. 6.4 om «reaksjoner ved ruspåvirket kjøring – forslag om formildende regler for tap av førerrett ved ruspåvirket kjøring med liten elektrisk motorvogn» fremgår flere betraktninger som retten finner grunn til å fremheve.
Ut fra dette utleder retten at departementets vurdering og intensjon er at vegtrafikkloven § 31 annet ledd som hovedregel skal gjelde også ved kjøring med elektriske sparkesykler, men at det skal være «rom for å ta hensyn til særlige risikoforhold ved små elektriske motorvogner». Retten utleder videre at departementet overlater til rettspraksis å kartlegge reaksjonsnivået nærmere. Frem til en eventuell annen avklaring fra Høyesterett, finner ikke retten grunn til å fravike hovedregelen i vegtrafikkloven § 31 annet ledd hva gjelder valg av straffart utelukkende under henvisning kjøretøyets farepotensiale med mindre straffen ligger i nedre sjikt av hva loven åpner for etter straffeloven § 31 annet ledd, se straks nedenfor om den konkrete utmålingen av straff og bot. Retten finner støtte for dette i uttalelsene til departementet og rettsanvendelsen i LB-2022-132351.
Retten legger likevel til at ved den konkrete utmålingen av straff og bot må det tas hensyn til kjøretøyets farepotensial ut fra forholdsmessighetsbetraktninger. Retten viser i den forbindelse til vegtrafikkloven § 31 fjerde ledd hvor det fremgår at straffen etter annet ledd skal ta særlig hensyn til «graden av påvirkning» og «hvilke farer kjøringen har medført». Retten mener det faller inn under en naturlig språklig forståelse av «hvilke farer kjøringen har medført» at kjøretøyets konkrete farepotensial også kan vektlegges. Dette er for øvrig også i tråd med de siterte uttalelsene fra departementet.
Ved ruspåvirket kjøring med motorvogn som har større farepotensial har departementet uttalt følgende om fengselsstraffens lengde ved ruspåvirkning over 1,5 promille, jf. jf. Ot.prp.nr.65 (1987–1988) punkt 6.5.2.3:
«Fengselsstraffen bør variere fra 21 til 36 dager.»
Uttalelsen gir uttrykk for gjeldende rett, se bl.a. LB-2018-108002.
I relasjon til den konkrete utmålingen bemerker retten at kjøringen fant sted under en betydelig alkoholpåvirkning, nemlig rundt 2,17 promille. Dette må vektlegges som skjerpende. Videre viser retten til at siktede kjørte fra området ved inngangen til festivalen Palmesus i nærheten av Scandic Kristiansand Bystranda til Skippergata fredag 1. juli 2022 rundt kl. 17:00. Retten poengterer at det ikke er opplyst om konkrete faresituasjoner, men viser likevel til at tid og sted for kjøringen medførte en generell risiko for trafikkuhell og dermed en risiko for både siktede selv og andre medtrafikanter, herunder særlig myke trafikanter. Retten vektlegger dette i skjerpende retning. Videre vektlegges det som skjerpende at kjøringen medførte trafikkuhell med mindre personskader på siktede selv.
Sett hen til at siktede kjørte en elektrisk sparkesykkel, som på generelt grunnlag har et mindre farepotensial enn biler og mopeder, mener retten straffens lengde ut fra forholdsmessighetsbetraktninger bør settes til rundt 21 dager ubetinget fengsel før det ses hen til formildende omstendigheter og personlige forhold ved siktede. Retten har ved utmålingen også sett noe hen til at siktede ikke har kjørt den lengste strekningen. Hadde siktede kjørt en bil under de nevnte omstendigheter, legger retten til grunn at det ville medført rundt 30 dager ubetinget fengsel.
Siktede har erkjent det straffbare forholdet, og dette skal tas i betraktning ved straffutmålingen, jf. straffeloven § 78 bokstav f. Retten bemerker at erkjennelsen ble gitt i en situasjon hvor politiet hadde sterke bevis, slik at erkjennelsen i liten grad har hatt betydning utover det prosessøkonomiske. Etter rettens oppfatning er det dermed ikke grunnlag for noe vesentlig straffereduksjon som følge av tilståelsen, jf. bl.a. Rt-2012-193 avsnitt 15.
Retten kan ikke se at det foreligger andre formildende omstendigheter i saken.
Etter rettens vurdering er det ikke grunnlag for å fravike utgangspunktet om ubetinget fengsel i foreliggende sak, verken ut fra forhold ved siktede selv eller lovbruddets karakter, se til sammenligning Rt-2012-1258 avsnitt 16 flg.
Fengselsstraffen settes etter dette passende til 18 dager ubetinget fengsel, som foreslått av påtalemyndigheten. Siktede har ikke utholdt varetekt i saken.
I tillegg til fengselsstraffen finner retten at siktede skal betale en bot, jf. vegtrafikkloven § 31 annet ledd. I Ot.prp.nr.65 (1987–1988) punkt 6.5.2.3 uttales det at boten «som utgangspunkt» bør tilsvare en og en halv gang den månedlige bruttolønnen, og at den bare «i sjeldne tilfelle» bør settes lavere enn 10 000 kroner. Uttalelsen skal ikke oppfattes som en bindende norm for domstolene jf. Innst.O.nr.96 (1987–1988) side 8. Prinsippet i straffeloven § 53 gjelder også for utmåling av bøter etter vegtrafikkloven, og retten må fastsette boten under tilbørlig hensyntagen til domfeltes samlede økonomiske forhold.
Retten mener som nevnt at forholdsmessighetsbetraktninger medfører at farepotensialet ved elektriske sparkesykler også må hensyntas ved den konkrete utmålingen av botens størrelse.
Siktede har opplyst at han ikke har noen fast deltidsjobb ved siden av studiene hvor han som student har fullt lån og stipend. Han har likevel opplyst at han jobber i ferier og at brutto lønn fra arbeid er på rundt 60 000 kroner i året. Retten oppfattet forsvarer slik at han anførte at forarbeidene medfører at man kun skal ta hensyn til arbeidsinntekter. Retten er uenig i dette, og mener man ved utmålingen av bot også skal se hen til lån og stipend. Mot denne bakgrunn utmåler retten boten til 10 000 kroner, subsidiært 10 dager fengsel, jf. HR-2022-981-A avsnitt 6, som foreslått av påtalemyndigheten.
Påtalemyndigheten har begjært dom for tap av førerretten for en periode på 18 måneder, og at siktede må avlegge full ny førerprøve ved gjenerverv av førerretten.
Etter vegtrafikkloven § 33 nr. 1 annet ledd skal tap av førerrett for motorvogn idømmes for minst ett år når siktede straffes for promillekjøring. I henhold til forskrift om tap av retten til å føre motorvogn (tapsforskriften) § 3-2 nr. 3 andre ledd skal tapsperioden fastsettes til minst 2 år dersom alkoholkonsentrasjonen i blodet over 1,2 promille. Av tapsforskriften § 3-12 følger det at det i formildende retning skal vektlegges at kjøringen fant sted med en elektrisk sparkesykkel.
I foreliggende sak vektlegger retten det som skjerpende ved fastsettelsen av tapsperioden at kjøringen har funnet sted med en promille over 2,0 og at kjøringen medførte en trafikkulykke, jf. tapsforskriften § 3-2 nr. 4. I formildende retning har retten sett hen til at kjøringen fant sted med en elektrisk sparkesykkel.
Samlet mener retten at siktede skal fradømmes retten til å føre førerkortpliktig motorvogn for en periode på 18 måneder, som foreslått av påtalemyndigheten. Retten kan ikke se det foreligger spesielle forhold som tilsier at tapstiden skal settes kortere, jf. vegtrafikkloven § 33 nr. 1 sjette ledd. Av samme grunn kan ikke siktede sies å rammes hardere enn andre i tilsvarende situasjon som må være uten førerrett i en periode, og tap av førerrett er av den grunn et forholdsmessig inngrep overfor siktede, jf. tapsforskriften § 1-3.
Til fradrag kommer perioden førerkortet har vært beslaglagt, jf. tapsforskriften § 1-4. Han pålegges å ta full ny førerprøve dersom han vil erverve førerkort på ny, jf. tapsforskriften § 8-3 sjette ledd, jf. § 8-1.
DOMSSLUTNING
Han dømmes videre til å betale en bot på 10 000 kroner, subsidiært 10 dager fengsel.
Han pålegges å avlegge full ny førerprøve som vilkår for gjenerverv av førerretten.
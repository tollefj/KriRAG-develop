Eiendomsretten til eiendommen i Hjellestadvegen 261, gnr. 106 bnr. 412 og bnr. 422, i Bergen kommune ble overført til Hjellestadvegen 261 A AS den 11. mars 2004. Hjellestadvegen 261 A AS ble fusjonert inn i West Coast Invest AS (heretter: saksøker) i 2005.
Eiendommen ble utskilt i 1963/1964 og gnr. 106 bnr. 412 og 422 ble overført til Gerhard Lie. I 1963 sendte Lie byggemelding for oppføring av våningshus på eiendommen. I 1966 ble det gitt ferdigattest på våningshuset. Før 1970 ble det lagt ut en flytebrygge på eiendommen. I perioden mellom 1970 til 1978 ble det oppført en brygge på eiendommen, som tvisten i denne saken knytter seg til. Partene er uenige i hvilket år i denne tidsperioden bryggen mest sannsynlig ble oppført. I 1986 oppførte Lie også et uthus på eiendommen, dette ble omsøkt og godkjent. Eiendommen ble i 1989 overført til Karen Lie, Gerhard Lie sin kone, etter hans død.
Da saksøker kjøpte eiendommen i 2004 var det følgelig våningshus, uthus, brygge og flytebrygge på eiendommen. Flytebryggen ble senere forlenget av saksøker i perioden mellom 2005 til 2009. Pålegget fra forvaltningen gjelder også fjerning av forlengelsen av flytebryggen. Den del av vedtaket er ikke angrepet av saksøker og er derfor ikke en del av tvistetemaet for retten.
I 2009 igangsatte Bergen kommune (heretter: kommunen) strandsoneprosjektet. Kommunen befarte da strandsonen i Bergen fra land og fra sjø i perioden frem til 2012. Formålet med prosjektet var å avdekke mulige ulovlige tiltak i 100-meters beltet i strandsonen.
Den 12. juli 2011 var bygningsmyndighetene i kommunen på befaring ved Hjellestadvegen 261 og i sjekklisten for befaringen fremgår av notatet at «kai og flytebrygge – kan ikke se at det er omsøkt/godkjent».
I brev til saksøker av 7. oktober 2020 ba bygningsmyndighetene om adgang til eiendommen, for å vurdere om det forelå forhold i strid med plan- og bygningsloven.
Befaring ble gjennomført 26. oktober 2020. Om bryggen fremgår det av befaringsrapporten at «eier opplyste at kaien var anlagt før deres erverv, og at det derfor ikke var så mye informasjon å dele om denne. Kaien målte 7,8 m x 9,5 m.»
Den 3. november 2020 sendte kommunen varsel om pålegg om retting og ileggelse av tvangsmulkt til saksøker. Saksøker v/advokat Ingrid Sævold Moe innga merknader til varselet i brev av 26. november 2020.
Den 3. desember 2020 traff kommunen vedtak om retting og tvangsmulkt, herunder at den omtvistede bryggen måtte rives. Saksøkers advokat påklaget vedtaket den 25. desember 2020, og sendte supplerende klage den 22. januar 2021.
Kommunen opprettholdt vedtaket og sendte saken til Statsforvalteren i Vestland (heretter: Statsforvalteren) den 2. februar 2021.
Saksøkers advokat sendte utfyllende klage i brev av 12. mars 2021. Statsforvalteren ba i brev av 28. april 2021 om en uttalelse fra kommunen til klagen. Kommunen innga uttalelse til Statsforvalteren den 18. mai 2021. Saksøkers advokat svarte på kommunens uttalelser i brev av 21. mai 2021. Statsforvalteren anmodet kommunen om nye uttalelser den 1. juni 2021. Kommunen svarte igjen den 15. juni 2021 og saksøkers advokat innga ytterligere merknader i brev av 18. juni 2021.
I vedtak av 9. juli 2021 stadfestet Statsforvalteren kommunens vedtak.
Saksøkers advokat sendte den 30. august 2021 prosessvarsel til staten v/Kommunal- og moderniseringsdepartementet og anmodet om omgjøring av vedtaket. Prosessvarselet ble supplert i brev av 1. oktober 2021.
Kommunal- og moderniseringsdepartementet ba først om utsatt frist og besvarte deretter prosessvarselet i brev av 28. oktober 2021. Departementet bestred det fremsatte kravet.
Saksøker tok ut stevning til Hordaland tingrett den 1. februar 2022. Staten v/Kommunal- og distriktsdepartementet innga tilsvar den 22. mars 2022. Det ble gjennomført planleggingsmøte med prosessfullmektigene pr. telefon den 20. april 2022.
Hovedforhandling ble avholdt 9.-13. januar 2023 i Bergen tinghus. Tom Eide-Knudsen møtte på vegne av saksøker sammen med advokat Ingrid Sævold Moe. Seniorrådgiver hos Statsforvalteren, Karin-Elin Bakke møtte sammen med advokat Erlend Baldersheim på vegne av staten. Retten mottok forklaring fra seks vitner og det ble foretatt slik dokumentasjon som fremgår av rettsboken.
Staten har etter at saken ble tatt opp til doms fremsatt ytterligere bevistilbud i prosesskriv av 13. februar 2023. Saksøker har motsatt seg at disse kan inngå i rettens avgjørelsesgrunnlag. Staten har ikke begjært ytterligere forhandlinger(reassumering) etter tvisteloven § 9-17 andre ledd. Retten har i beslutning av 16. februar 2023 kommet til at vilkårene for reassumering etter tvisteloven § 9-17 andre ledd ikke er oppfylt. Bevisene som staten har fremlagt etter avsluttet hovedforhandling er derfor ikke en del av rettens avgjørelsesgrunnlag i dommen.
Det er Statsforvalterens vedtak av 29. juni 2021 – og ikke departementets svar av 3. november 2021 på prosessvarselet – som retten skal prøve. Departementets brev av 3. november 2021 er ikke et avslag på en begjæring om omgjøring og de traff ikke noe nytt vedtak i saken. Dersom departementets brev blir tolket som en beslutning om å ikke omgjøre er det uansett ikke et enkeltvedtak som erstatter Statsforvalterens vedtak. Departementets beslutning erstatter ikke Statsforvalterens vedtak og saksøker har rettslig interesse i å få prøvd statsforvalterens vedtak da dette direkte regulerer saksøkers rettsstilling.
Bryggen var ikke meldepliktig etter bygningsloven 1965 § 84. Den er verken et kaianlegg eller omfattet av «andre varige konstruksjoner og anlegg». Mindre tiltak som bryggen i denne saken var ikke omfattet. Det underbygges av vitneforklaringer fra saksbehandlere som jobbet i kommunen på 1970-tallet. Denne praksisen forklarer også hvorfor det finnes få byggemeldinger etter § 84 i byggesaksarkivet til kommunen. De byggemeldinger som finnes er også preget av særegne forhold, for eksempel at det forelå naboprotester eller lignende. Henvendelser fra befolkningen til kommunen der det ble gitt tilbakemelding på at tiltak ikke var meldepliktig ble heller ikke journalført. Dette ble ofte bare opplyst på stedet av kontrollører som var ute på eiendommene.
Det vises som sammenligning til LG-2010-73352 der en trebrygge på 25 meter ikke ble ansett meldepliktig. Samt dom fra Oslo tingrett i TOSLO-2020-24986 der en brygge på 54 kvadratmeter ikke ble anset som varig konstruksjon, og der det også ble vist til praksis fra kommunen og nabokommuner.
Daværende byggesakssjef i kommunen, Arne Stavdal, var nabo og god venn av Lie. Dersom bryggen var meldepliktig ville han påpekt det til Lie.
Det må legges til grunn at bryggen ble oppført i 1970. Flyfoto viser at bryggen ble oppført mellom 1970 og 1978. Økonomisk kart fra 1974 kan ikke tillegges vekt da dette kartet ikke ble oppdatert ved mindre tiltak etter bygningsloven § 84.
Bryggen var heller ikke avhengig av dispensasjon fra strandplanloven. Den lå i tettbygd strøk og bryggen må også anses som atkomstbrygge.
Dersom retten kommer til at bryggen var meldepliktig anføres det på subsidiært grunnlag at kommunen ikke har sannsynliggjort at melding ikke ble sendt. Byggesaksarkivet i kommunen inneholder kun få spor av meldinger etter bygningsloven § 84, da disse ikke har blitt arkivert men i stor grad har blitt kastet. Kommunen har ikke dokumentert rutiner for hvordan byggemeldinger for brygger ble behandlet. Det må legges avgjørende vekt på forklaringene fra vitnene som jobbet i kommunen på 70-tallet, da det utgjør de tidsnære bevis. Arkivet kan følgelig ikke tillegges bevisverdi når det gjelder private brygger som ble vurdert omfattet av § 84. Det kan derfor ikke stilles likhetstegn mellom at en byggemelding i dag ikke er å oppdrive i arkivet, og at slik melding aldri har blitt innsendt.
Meldepliktige tiltak ble ikke tegnet inn på situasjonskart. Det fremlagte situasjonskartet hvor bryggen ikke er inntegnet, har dermed ingen bevisverdi.
Det er heller ikke riktig at det ville vært andre spor av saksbehandling dersom byggemelding ble sendt. Bygningsrådet skulle ikke behandle meldingsaker etter § 84, men det forelå delegasjon for dette til saksbehandler/kontrollør. Det vises til delegasjonsvedtak og at heller ikke i protokollene fra bygningsrådet tilsier dette. I perioden fra 1974 og 1978 er det bare referert til fem saker i protokollen fra bygningsrådet som er sammenlignbare med vår sak. Til sammenligning var flere hundre saker oppe til bygningsrådet hver år.
Vurdering av avstand fra nabogrensen jf. bygningsloven § 84 nr. 1 andre ledd krevde heller ikke nødvendigvis noen saksbehandling fra kommunen, slik at dette måtte ha satt spor. Avstand til nabo ble bare aktualisert dersom det var innsigelser fra nabo. Avstandsregelen krevde ikke dispensasjon, men det kunne gis uformelt samtykke til dette av den som hadde fått delegert myndighet. Lie var god venn med naboen, som også var byggesaksjef i kommunen, og det er ikke noe som tilsier at det ikke forelå samtykke fra nabo til at bryggen ble plassert inntil nabogrensen. Det er derfor ikke riktig at byggesaksbehandlingen av en melding i denne saken, ville etterlate seg spor i protokoller hos bygningsrådet.
Manglende vedtak i havnevesenets arkiv kan ikke tilleggs vekt. Det er to uavhengige system og bygningsmyndighetene kan ikke bruke manglende tillatelse fra havnevesenet som argument mot lovligheten av tiltak etter § 84. Den aktuelle bryggen var uansett heller ikke søknadspliktig etter havneloven.
Samordningsplikten mellom bygningsmyndighetene og havnemyndighetene gjaldt videre for søknadspliktige tiltak etter bygningsloven § 93, og ikke for tiltak som var meldepliktige etter § 84. Samspillet kommer til uttrykk i bygningsloven § 95 nr. 2, som er knyttet til søknadspliktige tiltak etter § 93.
Tidligere eier, Gerhard Lie, var en ordensperson. Det underbygges av at de øvrige tiltak på eiendommen ble omsøkt. Det fremstår lite sannsynlig at han ikke skulle forholde seg til regelverket og at han ikke sendte byggemelding dersom dette var påkrevd. Byggesakssjefen i kommunen var også nærmeste nabo og hadde utsyn til bryggen fra sin hytte på naboeiendommen. Det fremstår lite sannsynlig at han ikke skulle påpeke det dersom bryggen var oppført ulovlig.
Atter subsidiært anføres det at pålegget om riving må oppheves som følge av at resultatet er grovt urimelig etter de ulovfestede reglene om myndighetsmisbruk.
Det foreligger ekstraordinære forhold som gjør at pålegget og retting er sterkt urimelig. Usikkerheten knyttet til omfanget av meldeplikten på 70-tallet tilsier at graden av uaktsomhet hos tiltakshaver ikke var stor. Han hadde grunn til å tro at tiltaket var lovlig uten melding. Det underbygges av vitneforklaringer og at Lie sendte byggemeldinger for alle øvrige tiltak på eiendommen, samt at byggesakssjefen var nabo.
Grovheten i overtredelsen er også liten. Den er begrenset til manglende innsending av byggemelding. Det var ikke behov for dispensasjon fra strandplanlov og det fremstår lite sannsynlig at kommunen ville stoppet byggingen av bryggen uansett.
Den lange tiden som har gått fra kommunen ble kjent med bryggen – enten man legger til grunn 1970-tallet, 1986 eller 2011 – trekker i retning av at pålegg om retting og tvangsmulkt er sterkt urimelig.
Ulemper for saksøker taler videre for at rivningspålegget er sterkt urimelig. Bryggen er liten og har stått i 50 år. Saksøker har videre vært i god tro om at bryggen var lovlig. Rivning vil medføre at markedsverdien til eiendommen faller med ca. 1 million kroner.
Atter atter subsidiært anføres det at vedtaket må oppheves som følge av saksbehandlingsfeil. Mangelfull utredning av faktum, mangelfull redegjørelse for gjeldende rettsregler og ikke tilstrekkelige forholdsmessighetsvurdering, underbygger at sakens ikke er undergitt forsvarlig saksbehandling.
Saksøkerens påstand
Det er Kommunal- og moderniseringsdepartementets vedtak som ligger til rettslig prøvelse. Saksøkeren har ikke rettslig interesse i å få prøvd Statsforvalteren sitt vedtak jf. tvisteloven § 1-3 andre ledd. Det vises til Skoghøy Tvisteløsning (4. utgave) side 432 og Rt-2013-1101 avsnitt 2, 5 og 22.
Bryggen var meldepliktig etter bygningsloven 1965 § 84 nr. 1. Den omfattes av «andre varige konstruksjoner». I 1986 skjedde en lovendring der opplistingen av eksemplene fjernes, men regelen ble videreført uendret. Rettspraksis og praksis fra departementet underbygger også at mindre tiltak enn bryggen i denne saken omfattes av bestemmelsen. Også praksis fra Sivilombudet og juridisk teori underbygger at bryggen var meldepliktig etter bestemmelsen.
Det foreligger også lokal forvaltningspraksis som underbygger at bryggen var meldepliktig. Det vises til de 16 utvalgte saker som er bevisført for retten, samt saker som havnevesenet har behandlet som gjelder mindre tiltak enn bryggen i denne saken.
Sammenhengen til andre deler av bygningsloven tilsier også at bryggen var meldepliktig, herunder vises det til at langt mindre tiltak/bygninger på land er søknadspliktige etter § 93.
Staten er enig i at bryggen ikke krevde dispensasjon fra strandplanloven. Det bestrides ikke at bryggen ble oppført i tettbygd strøk.
Det er ikke sannsynlighetsovervekt for at det ble sendt melding for bryggen. Det finnes ingen spor av dokumentbevis for dette, verken hos kommunen eller den private part.
Meldingssystemet etter § 84 var et forenklet søknadssystem. Det ville medført en saksbehandling fra kommunen som igjen ville satt spor etter seg. Det var krav om nabovarsling og en rekke materielle regler som skulle vurderes. I denne saken gjaldt det også særlig fordi bryggen ligger innenfor 4 meter fra nabogrensen. Det finnes ikke spor av saksbehandling knyttet til nabogrensen.
Det forelå heller ikke noen delegasjon, slik at kompetansen etter § 84 lå hos bygningsrådet. Det ville satt spor, for eksempel i protokollene fra bygningsrådet. Disse sporene finnes ikke og det underbygger at det ikke ble sendt melding.
Bevisvurderingen må relateres til tidsrommet mellom 1974 og 1978. Kart fra økonomisk kartverk i 1974 er nøyaktig og viser brygger ellers i området. Bryggen i denne saken er ikke inntegnet i kartet og det underbygger at den ble oppført etter 1974. Karen Lie opplyste til takstmann ved eiendomssalget at uthuset ble bygd i ca. 1977. Det stemmer ikke, så da må det har vært bryggen hun hadde i tankene.
Bryggen er heller ikke inntegnet i situasjonskart fra 1986. Det er et objektivt og tungtveiende bevis for at tiltaket ikke ble byggemeldt.
Det finnes ikke søknad for bryggen hos havnemyndighetene. Bryggen var søknadspliktig etter havneloven §§ 19 jf. 20. Arkivet til havnemyndighetene har høy verdi. Mangel på søknad etter havneloven er tungtveiende moment for at det heller ikke ble søkt etter bygningsloven. Det underbygger hvordan tiltakshaver forholdt seg til gjeldende offentligrettslige regelverk.
Dersom det ble sendt melding etter § 84 så ville også bygningsmyndighetene reagert på at forholdet til havneloven ikke var i orden. Det følger av samordningsplikten i bygningsloven § 9 tredje avsnitt, og ikke bare av § 95 nr. 2 som saksøker har vist til. Det er også fremlagt flere eksempel der bygningsmyndigheten viser til havneloven i saker etter bygningsloven § 84.
Det finnes ingen private dokumenter hos saksøker som underbygger at melding ble sendt.
Kommunens byggesaksarkiv har bevisverdi i denne saken. Det stemmer ikke at kommunen ikke praktiserte meldeplikt for brygger før 1986. Det er fremlagt flere eksempler på dette, også mindre tiltak. Søk på tiltakskategorien «KAN7» er et begrenset søk utført av kommunen for å imøtegå saksøkers påstand om at det ikke finnes noen byggemeldinger for brygger i byggesaksarkivet. Det kan være langt flere saker om brygger enn de 105 sakene som er funnet ved dette søket. Dersom man skal finne alle byggemeldinger etter § 84 for brygger/kaier må det foretas en systematisk gjennomgang av hver enkelt eiendom, dette er ikke gjort.
Uavhengig av om det legges til grunn at noen § 84-saker ble kastet på 90-tallet, så var det spesielle forhold i denne saken som tilsier at den ville blitt saksbehandlet og arkivert, herunder særlig som følge av avstandsregelen til nabogrensen.
Uthuset på eiendommen er videre eksempel på en meldingssak som ble saksbehandlet og arkivert, og deretter mikrofotografert i 1988.
Plan. og bygningsloven kapittel 32 gir kompetanse og plikt til å følge opp brudd på regler gitt i eller i medhold av loven. Etter plan- og bygningsloven § 32-10 skal det offentlige forfølge brudd. Dersom det ikke er sendt melding for et meldepliktige tiltak så er det i seg selv et ulovlig forhold. Dagens plan- og bygningslov kan benyttes til å sanksjonere ulovlig forhold som har oppstått tidligere og som vedvarer. Forhold som er bygningsrettslig ulovlig blir ikke foreldet.
Etter plan- og bygningsloven § 32-10 skal sanksjoner, her retting og tvangsmulkt, «stå i rimelig forhold til ulovligheten». Under denne normen utøver forvaltningen et fritt skjønn. Domstolen prøver skjønnet etter prinsippene for myndighetsmisbruk jf. Rt-2002-209.
Vedtaket kan ikke settes til side som sterkt eller grovt urimelig. Likebehandling og hensynet til andre som følger reglene tilsier en streng praktisering. Interessene til saksøker er bare i noen grad skadelidende. De vil fortsatt ha en flytebrygge på eiendommen og verdien av eiendommen som strandeiendom. Vedtaket har positive effekter ved at landskapskvaliteter gjenvinnes. Det har heller ikke vært relevant dødtid i saksbehandlingen. Saksbehandlingen rettet mot eier ble først påstartet i 2020. Det interne arbeidsdokumentet fra 2011 kan ikke anses å ha startet saksbehandlingstiden. Tidsforløpet i seg selv kan uansett ikke utelukke ulovlighetsoppfølging, da lovgiver ikke har ønsket bygningsrettslige foreldelsesregler.
Det er ikke andre feil ved vedtaket. Kravet til begrunnelse etter forvaltningsloven § 25 er oppfylt. Vedtaket fra departementet må også være del av saken. Uansett foreligger ikke innvirkning fra eventuell saksbehandlingsfeil jf. forvaltningsloven § 41.
Saksøktes påstand
Saken gjelder bryggen på eiendommen i Hjellestadvegen 261 som er oppført fra land og utover i fjæren. På fjære er kun den ytterste delen av bryggen i sjøen. Bryggen er på ca. 74 kvadratmeter. Den er utført i treverk på betongpåler som fundament. Bryggen fungerer også som tilknytningspunkt for landgangen, videre ut til flytebryggen. Vedtaket fra forvaltningen omfatter også et pålegg om at forlengelsen av flytebryggen utenfor reduseres. Sistnevnte del av vedtaket er ikke angrepet og behandles derfor ikke videre av retten. Tiltaket fremgår av bilde som retten har inntatt i dommen. Det saken gjelder, og retten omtaler som bryggen, er markert med pil på flyfoto.
Flyfoto fra eiendommen underbygger at bryggen må ha vært oppført i perioden mellom 1970 til 1978. Retten legger det til grunn. Det mer konkrete tidspunktet for oppføring er mer usikkert. Retten kan ikke se at verken økonomisk kart fra 1974, eller opplysningene i taksten fra tidligere eier om at uthuset skal ha blitt oppført i 1977, tilsier at det er mest sannsynlig at bryggen ble oppført etter 1974. Retten har her vektlagt vitneforklaringen fra tidligere saksbehandler, Malvin Klemetsen, om at meldingssaker etter bygningsloven § 84 ikke ble tegnet inn i nevnte kart.
Retten går ikke nærmere inn på hva som mer konkret er det mest sannsynlige årstallet for oppføring i perioden mellom 1970 til 1978, da det mer nøyaktige årstallet uansett ikke har hatt betydning for verken lovanvendelsen i punkt 3 eller bevisvurdering i punkt 4.
Retten har kommet til at det er departementets beslutning av 28. oktober 2021 som er gjenstand for rettens prøving.
Det følger av tvisteloven § 1-3 at «den som reiser saken, må påvise et reelt behov for å få kravet avgjort i forhold til saksøkte.». Videre fremgår det av bestemmelsen at spørsmålet skal avgjøres etter «en samlet vurdering av kravets aktualitet og partenes tilknytning til det».
Bestemmelsen oppstiller et krav til rettslig interesse, og «forutsetter som et utgangspunkt at dom i saken har en rettslig eller faktisk betydning for saksøker» jf. LB-2017-29773.
Høyesterett har i Rt-2013-1101 lagt til grunn at saksøker ikke har rettslig interesse i en prøving av det opprinnelige vedtaket der forvaltningsorganet har realitetsbehandlet en omgjøringsbegjæring og fastholdt vedtaket. Dette samme følger av også av Skoghøy, Tvisteløsning (4. utgave) side 432, der følgende fremgår:
«Siden det er et vilkår for å anlegge søksmål at rettens avgjørelse har aktuell betydning for saksøkeren, kan det etter at et vedtak av et underordnet organ – etter regler om klage eller omgjøring av eget tiltak – er overprøvd av et overordnet organ, ikke anlegges søksmål om det underordnede organs vedtak, se tvl. § 1-5 første punktum. Etter at vedtaket er overprøvd av overordnet organ, må søksmålet i tilfelle rettes mot det overordnede organs vedtak, se nærmere punkt 7.4.4 (b) nedenfor. Det samme gjelder dersom forvaltningsorganet selv har omgjort vedtaket eller har realitetsvurdert omgjøring og fastholdt vedtaket. Saksøkeren har da ikke lenger rettslig interesse i å få prøvd det opprinnelige vedtaket. Etter at omgjøring er realitetsvurdert, er det i tilfelle vedtaket i omgjøringsomgangen som må angripes.»
Slik retten ser det har staten v/departementet i denne saken vurdert en begjæring om omgjøring, som ble fremsatt av saksøker. Departementet har, slik retten ser det, foretatt en realitetsvurdering av saken, i beslutningen av 28. oktober 2021, der Statsforvalteren i Vestland sitt vedtak ble fastholdt. Det at det er foretatt en ny realitetsvurdering av saken underbygges også av departementets forespørsel i forkant om utsatt frist for å vurdere saken. Retten kan ikke se at det endrer vurderingen at departementets svar er formulert som et svar på et prosessvarsel, da det ble begjært omgjøring og det ble foretatt en realitetsvurdering av saken.
Retten har lagt avgjørende vekt på Høyesteretts uttalelser i Rt-2013-1101. Retten kan ikke se at de uttalelser som saksøker har vist til fra juridisk teori rokker ved betydningen av Høyesterett sine uttalelser i Rt-2013-1101. Retten kan, på samme måte som i Rt-2013-1101, heller ikke se at saksøker har påvist at det har noen negativ side til effektiviteten av domstolskontrollen, at det er beslutningen til departementet som nå kan prøves av domstolen.
Retten prøver etter dette saksøkerens påstand under punkt 3, begrenset til gyldigheten av Kommunal- og distriktsdepartementets brev av 28. oktober 2021, videre også begrenset til den del av brevet som gjelder bryggen, og ikke flytebryggen. De øvrige deler av søksmålet i saksøkers påstand punkt 2 og 3 avvises. De deler av søksmålet avvises ved kjennelse jf. tvisteloven § 19-1(2).
Det neste spørsmålet for retten blir om bryggen var meldepliktig etter bygningsloven som gjaldt da bryggen mest sannsynlig ble oppført mellom 1970 og 1978.
Det følger av bygningsloven 1965 § 84 nr. 1 at
«For kaianlegg, moloer, dokker, bruer, transformatorer, tank- og beholderanlegg, underjordiske anlegg, haller og bedrifter i fjell, tribuner, idrettsanlegg og andre varige konstruksjoner og anlegg som ikke går inn under § 93, må melding sendes bygningsrådet før graving, fylling, oppføring eller riving settes i gang. Reglene i § 94 nr. 3 gjelder tilsvarende.
Det som er bestemt om bebyggelse og bygninger i §§ 68, 71, 74 nr. 2, 79 og 80 nr. 2, gjelder tilsvarende for konstruksjoner og anlegg som nevnt. De må ikke føres opp nærmere nabogrense enn 4 m. Bygningsrådet kan fastsette en annen avstand.»
Retten legger til grunn at bestemmelsen må tolkes ut fra hvordan den skulle forstås på det tidspunktet bryggen ble oppført. Partene er enige i at bryggen ikke omfattes av noen av begrepene som er opplistet som eksempel, heller ikke «kaianlegg». Retten er enig i det.
Spørsmålet videre er om bryggen på 74 kvadratmeter omfattes av vilkåret «andre varige konstruksjoner og anlegg».
Ordlyden er vid hva gjelder alt av «konstruksjoner» som kan anses «varige». Bryggen er relativt stor og den er oppført i treverk på støpte betongpåler (med armering) mot grunnen. På grunn av størrelse og konstruksjon faller den slik retten ser det derfor inn under en naturlig språklig forståelse av en varig konstruksjon.
Forarbeidene til bygningsloven av 1965 gir slik retten ser det ikke noe klar veiledning for om bryggen i denne saken var omfattet.
I 1985 ble opplistingen av eksempler tatt ut av loven og den nøytrale hovedregelen, «varige konstruksjoner og anlegg» ble lovens generelle formulering. Dette var også overskriften til bestemmelsen før 1985. Endringen var ikke ment som noen innskjerping av bestemmelsen jf. NOU 1985:13 s. 39. Retten forstår begrunnelsen for endringen knyttet til at eksemplifiseringen var uheldig og virket lite avklarende, da formålet med bestemmelsen var å «fange opp alle tiltak det vil være behov for å vurdere i forhold til arealdisponering eller bygningsmessige forhold(..)» jf. Ot.prp.nr.57 (1985–1986) side 57. Da den lovtekniske endringen i 1985 ikke var ment å medføre noen realitetsendring av hvilke tiltak som var omfattet, mener retten at uttalelsene fra lovgiver i 1985 også er relevante for tolkningen av bygningsloven av 1965 § 84 nr. 1, selv om det er uttalelser 10-15 år etter bryggen ble oppført.
Formålet som lovgiver gir uttrykk for i Ot.prp.nr.57 (1985–1986) side 57 med hensyn til arealdisponering gjør at retten finner det relevant å se hen til størrelse, utforming og plassering. Videre vil bygningsmessige forhold tilsi at det er relevant i hvilken grad «konstruksjons- eller anleggsmessige tiltak er nødvendige» jf. også RG. 1979 s. 479.
Retten mener at formålet med bestemmelsen tilsier at bryggen i denne saken på 74 kvadratmeter omfattes. Retten har i vurderingen sett hen til plasseringen i strandlinjen – særlig ved at den stikker utover strandlinjen, samt at konstruksjonen er plassert på støpte og armerte betongpåler over bakkenivå. Det tilsier slik retten ser det at bryggen faller inn under «andre varige konstruksjoner». Slik retten ser det vil bryggen kunne gi behov for vurderinger både med hensyn til arealdisponering, herunder tilflottsretten, og bygningsmessige forhold.
Partene har videre vist til en rekke avgjørelser fra underrettspraksis som støtte for sitt syn. Noe av dette gjelder moloer eller brygger med annen utforming, som retten ikke kan se har noen klar overføringsverdi for bryggen i denne saken. Saksøker har blant annet vist til RG. 1979 s. 479. Saken gjelder et svømmebasseng i tilknytning til en hytte, som retten ikke kan se gir tilstrekkelig sammenligningsgrunnlag.
Saksøker har videre vist til LG-2010-73352, der Gulating lagmannsrett blant annet uttaler:
«Etter lagmannsrettens syn framstår det som mer enn tvilsomt om en enkel trekonstruksjon som den aktuelle trebryggen anlagt direkte langs fjellveggen nærmest som en gangvei, i henhold til regelforståelse og praksis rundt midten av 1970-årene skulle vært byggeanmeldt etter § 84. Ut fra formålet den gang bak § 84, og angivelsen av de typetilfeller av «varige konstruksjoner og anlegg» som bestemmelsen nevner, kan lagmannsretten ikke legge til grunn som sannsynliggjort at oppføringen av bryggen den gang var i strid med bygningslovens regler.»
Bryggen i saken fra lagmannsrettens var 25 meter lang og anlagt «direkte langs fjellveggen», nærmest som en «gangveg». Retten legger derfor til grunn at bryggen i den saken var mindre og at konstruksjonen var annerledes enn i foreliggende sak. Retten viser særlig til at bryggen i foreliggende sak stikker utover strandlinjen og må anses som langt mer enn en «gangveg», direkte langs fjellveggen. Retten peker også på at det dreier seg om uttalelser fra underrettspraksis og uten nærmere konkretisering av de kilder lagmannsretten bygger på. Saken var videre mellom private parter, og uten at staten hadde anledning til å fremme sitt syn for tolkningen av bygningsloven. Retten kan derfor ikke se at LG-2010-73352 har noe avgjørende rettskildemessig vekt for rettens vurdering i denne saken.
Staten har videre vist til en del praksis fra departementet. Praksisen er oppsummert i Rundskriv fra Kommunal – og arbeidsdepartementet – H – 1986-20. I punkt 7.2 i rundskrivet fremgår det at «(f)ra departementets praksis kan nevnes at skitrekk (skiheis), båtopptrekk, mindre brygger og svømmebasseng også er tolket som § 84 -arbeid.» Bryggen i foreliggende sak er slik retten ser det noe mer enn en «mindre» brygge, så dette trekker også i retning av at bryggen må anses som «varig konstruksjon».
Saksøker har på sin side vist til at forvaltningspraksis ikke er entydig, herunder også et brev fra departementet der det er vist til at en brygge må være av «en viss størrelse» for at den skal være meldepliktig. I juridisk teori fra 1973 er det også understreket at «En antar at uttrykket «... andre varige konstruksjoner og anlegg» må sees i sammenheng med de eksempler som er nevnt i nr. 1, slik at de må være av en viss størrelsesorden.» jf. E. Schulze og Johan L. Ditlefsen Bygningsloven og byggeforskriftene i praksis del 3 (1973) side 290. Dette endrer ikke rettens vurdering, da bryggen her på 74 kvadratmeter må anses å være i slik størrelsesorden av den omfattes i lys av bestemmelses ordlyd og formål.
Saksøker har videre vist til vitneforklaringen fra Malvin Klemetsen, som var byggesaksbehandler i byggesaksavdelingen i kommunen på 70-tallet. Klemetsen forklarte i retten at meldeplikten gjaldt større tiltak og ikke mindre brygger som for eksempel bryggen saken her gjelder. Vitne Gerhard Vik, som også var saksbehandler i kommunen fra 1975, uttrykte det samme. Vik mente likevel at bryggen i denne saken må anses som et grensetilfelle for hva som ble ansett meldepliktig den gang. Retten mener at disse vurderingene må anses å ha begrenset rettskildemessige vekt for rettens tolkning av bygningsloven § 84 nr. 1. Retten kan ikke se at disse uttalelsene rokker ved rettens samlede vurdering basert på øvrige rettskilder, som gjengitt over.
Retten kan heller ikke se at mangel på byggemeldinger for brygger i byggesaksarkivet i kommunen er et tungtveiende tolkningsmoment for hvorvidt bryggen i denne saken er omfattet av meldeplikten. Foruten den begrensede vekten det utgjør som rettskilde, peker retten også på at det ikke kan ses bort fra at det kan finnes flere byggemeldinger for brygger i arkivet. Det totale omfanget vil bare bli klarlagt gjennom et systematisk søk på den enkelte eiendom, slik retten redegjør nærmere for i neste avsnitt. Videre finner retten det også mer nærliggende at eventuelle mangler på byggemeldinger for brygger har sammenheng med at disse ikke rutinemessig ble lagt i mappen til den enkelte eiendom, og at de med tiden heller ikke nødvendigvis ble arkivert.
Retten har etter dette kommet til at bryggen var meldepliktig etter dagjeldende bygningslov (1965) § 84 nr. 1. Det neste spørsmålet for retten er om det ble sendt melding før bryggen ble oppført.
Partene er enige i at byggemelding for bryggen, eller spor etter denne, ikke er å finne i kommunens arkiver. Partene er imidlertid uenige i hvilken betydning og vekt det skal ha i bevisvurderingen. Retten kan ikke se at arkivet hos kommunen, for byggemeldinger fra 70-tallet, kan anses fullt ut etterrettelig. Dette kommer retten nærmere inn på under. Basert på arkivets usikre etterrettelighet for denne saken og de saksbehandlingsrutinene for § 84-saker som er belyst for retten, samt tidsforløpet siden bryggen ble oppført, mener retten at forvaltningen i denne saken har bevisbyrden for spørsmålet om byggemelding ble sendt. Herunder også bevisbyrden for arkivets etterrettelighet. Beviskravet er slik retten ser det alminnelig sannsynlighetsovervekt, slik at spørsmålet for retten blir om staten har sannsynliggjort at byggemelding ikke ble sendt, før bryggen ble oppført.
Retten kan ikke se at kommunen har dokumentert noen rutiner eller retningslinjer for hvordan § 84-meldinger på 70-tallet ble saksbehandlet, og i hvilken grad de ble arkivert av kommunen. Vitnene Klemetsen og Vik, som jobbet i kommunen på det aktuelle tidspunktet, har begge forklart at byggemeldinger etter § 84 ikke ble lagt i byggesaksmappen til den enkelte eiendom, men at de i stedet ble lagt i egne samlemapper. Klemetsen har videre forklart at mange av disse mappene senere ble kastet, i forbindelse med et større arkiveringsarbeid som ble utført på 90-tallet. I mangel av andre holdepunkter eller dokumentasjon på arkivering av byggemeldinger på 70-tallet, finner ikke retten grunnlag for å se bort fra forklaringen til vitnene. Det at en meldingssak om bryggen ikke finnes i mappen til eiendommen i byggesaksarkivet, er slik retten ser det derfor ikke ensbetydende med at melding ikke ble sendt. Retten kan ikke se at mangel på byggemelding i arkivet, kan få avgjørende betydning i denne saken.
Staten har dokumentert en rekke eksempler på byggemeldinger for private kaier/brygger fra byggesaksarkivet. Retten ser heller ikke bort fra at noen byggemeldinger ble arkivert og at kan finnes enda flere byggemeldinger om private brygger i arkivet. Det kan slik retten ser det ikke legges til grunn at søket på kategorien «KAN7», som har resultert i 14 saker vedørende private brygger, gir den fulle oversikten. Det fulle bildet av antall meldingssaker om brygger kan, slik retten ser det, bare fås ved en systematisk gjennomgang av den enkelte eiendom. Retten har til dette vektlagt forklaringen fra Tor-Magnus Lien, ansatt i Bergen byarkiv, som bekreftet at dette vil være den eneste fremgangsmåten som vil gi den fulle oversikten over hvor mange byggemeldinger om brygger som finnes i arkivet.
Det er slik retten ser det likevel høyst usikkert om alle byggemeldinger som ble sendt på 70-tallet rutinemessig ble arkivert av kommunen. Det var på den tiden ingen arkivlov, og også vitneforklaringen til tidligere byarkivar, Arne Skivenes, underbygger at det den gang var et annet syn enn i dag, på hva som ble ansett arkivverdig. Denne usikkerheten rundt hva som ble arkivert må forvaltningen bære risikoen for. Retten kan heller ikke se at de eksempler på byggemeldinger fra arkivet som staten har fremlagt, gir tilstrekkelig grunn til at konkludere med at også en byggemelding i denne saken ville blitt arkivert av kommunen. Retten har i vurderingen sett hen til at bryggen mest sannsynlig ble oppført før 1978 og en lang rekke av de eksempelsakene staten ha vist til er fra senere tidspunkt, herunder 80- og 90-tallet. Videre fremstår eksemplene også gjennomgående å ha spesielle forhold ved seg, slik at de har medført en saksbehandling fra kommunens side og dermed også et annet syn på arkivverdien. For eksempel er det søkt om naust, slipp eller lignende i samme skjema, eller meldingen har foranlediget noen merknader fra kommunen eller protester fra nabo. Dette har videre medført at de har blitt behandlet annerledes ved spørsmål om arkivering.
Retten finner samlet sett ikke tilstrekkelig grunn til å se bort fra den arkivpraksisen som vitnene har forklart seg om fra 70-tallet, og det kan slik retten ser det ikke tillegges noe særlig vekt i bevisvurderingen at byggemelding for bryggen ikke finnes i arkivet.
Retten kan heller ikke se at manglende spor etter en saksbehandling av en byggemelding for øvrig, er et tungtveiende moment for at byggemelding ikke ble sendt.
Retten finner ikke sannsynlighetsovervekt for at en meldingssak om denne bryggen måtte ha vært behandlet av bygningsrådet i kommunen. Retten tillegger derfor ikke nevneverdig vekt at det ikke er fremlagt spor etter meldingssaken fra bygningsrådets protokoller. Retten har i vurderingen sett hen til at det heller ikke er fremlagt noen eksempler fra protokollen på at lignede private brygger ble behandlet av bygningsrådet på samme tid. De deler av bygningsrådet protokoller som er fremlagt for retten, underbygger slik retten ser det, heller at § 84-meldinger for private brygger ikke ble behandlet av bygningsrådet på 70-tallet. Det fremstår derfor mest sannsynlig at slike meldingssaker var delegert til tjenestemenn, og ikke var oppe i bygningsrådet. Dette underbygges også av forklaringen til vitnene, Klemetsen og Vik, sistnevnte jobbet også som sekretær for bygningsrådet på 70-tallet. Det kan derfor ikke ilegges noe vekt i vurderingen at det ikke finnes spor av byggemeldingen for bryggen i bygningsrådet protokoller.
Vitnene Klemetsen og Vik har videre forklart at den typiske saksbehandlingen for private brygger skjedde ved at kontrollører fra kommunen, med delegert myndighet, dro ut på stedet. De vurderte da de konkrete forhold mot det tiltaket som var ønsket oppført. Dersom det ikke var merknader fra kommunen eller naboer, ble det gjerne bare gitt beskjed om at det enten ikke var nødvendig å melde, eller at det måtte sendes en § 84-melding til kommunen. Dersom det ikke var innsigelser til meldingen fra verken kommunen eller naboer, skjedde det heller ikke noe mer saksbehandling fra kommunen sin side. Det ble heller ikke gitt noen skriftlig bekreftelse tilbake med mindre tiltakshaver ba særskilt om dette. Retten kan ikke se at det er ført andre bevis i saken som sannsynliggjør at vitnene sin forklaring om denne praksisen er feil. Retten ser ikke bort fra at saksbehandlingen vedrørende bryggen i denne saken har foregått som skissert av vitnene, det kan derfor ikke ilegges særlig vekt at det ikke er andre spor etter en skriftlig saksbehandling.
Det er videre uomtvistet at bryggen ligger helt inntil nabogrensen. Det følger av bygningsloven 1965 § 84 nr. 1 at andre varige konstruksjoner og anlegg som angitt «må ikke føres opp nærmere nabogrense enn 4 m. Bygningsrådet kan fastsette en annen avstand».
Vitne Klemetsen har forklart at dersom naboer samtykket så ble ikke § 84-meldinger behandlet som dispensasjonssaker og det resulterte heller ikke i noe vedtak. Vitne Vik har også vist til at han hadde fullmakt fra bygningsrådet til å håndtere saker, også for brygger innenfor 4-metersgrensen. Retten finner mest sannsynlig at det forelå et samtykke fra naboen til bryggen og videre at en meldingssak om bryggen i foreliggende sak ble håndtert slik vitnene har forklart. Naboeiendommen var eid av blant annet Arne Stavdal, som var arkitekt i byggesaksavdelingen, og i 1974 ble byggesaksjef i kommunen. Retten legger i samsvar med vitneforklaringene til grunn at det var et godt naboforhold mellom Stavdal og Lie. Stavdal signerte også som ansvarshavende da Lie sendte byggemelding for oppføring av våningshuset på eiendommen i 1963. Stavdal ble videre nabovarslet, og hadde ikke innsigelser, i forbindelse med at Lie sendte byggemelding for oppføring av et uthus på eiendommen i 1986. Det er slik retten ser det derfor ingen holdepunkter for at det var noen innsigelser fra naboen da bryggen ble oppført på 70-tallet. Forholdet til nabogrensen tilsier derfor ikke at byggemeldingen mest sannsynlig må ha etterlatt seg spor eller blitt arkivert, og er etter dette heller ikke et tungtveiende bevis for at byggemelding ikke ble sendt.
Retten finner ikke tilstrekkelig sannsynliggjort at private brygger som var meldepliktige etter § 84 ble inntegnet i situasjonskartet som staten har vist til. Retten har lagt avgjørende vekt på vitnene sin forklaring om hvordan meldingssaker ble håndtert og at disse ikke ble oversendt til oppmålingsavdelingen for inntegning på kart. Det kan derfor ikke vektlegges i nevneverdig grad at bryggen ikke er inntegnet på det kartet staten har vist til.
Søknad om bryggen finnes heller ikke i havnevesenet sitt arkiv. Det kan, slik retten ser det, trekke i retning av at heller ikke byggemelding ble sendt. Retten kan likevel ikke se at dette bevismomentet kan gis noen avgjørende vekt. Søknadsplikten til havnevesenet er uavhengig av meldeplikten til bygningsmyndighetene. Lie kan ha sendt melding til bygningsmyndighetene uten å ha vært klar over nødvendigheten av at det samtidig kunne være en plikt til å innhente samtykke fra havnemyndighetene. Det at han hadde byggesaksjefen i kommunen som nabo, gjør det også sannsynlig at han var mer bevisst på plikten overfor kommunen, uten at han nødvendigvis har vært klar over at det også kunne være behov å kontakte havnevesenet.
Retten kan heller ikke se at det er sannsynlighetsovervekt for at kommunen rutinemessig varslet tiltakshavere om søknadsplikten etter havneloven på 70-tallet, når de mottok byggemeldinger. Samordningsplikten mellom de offentlige myndigheter kommer tydelig til uttrykk i havneloven 1965 § 95 nr. 2 andre ledd, men dette i kapittelet om byggetillatelser. Pliktens betydning for meldingssaker er slik retten ser det mer uklar, noe som også underbygges av at det heller ikke er noen henvisning til § 95 i § 84 vedrørende meldingssaker. Retten kan heller ikke se at bygningsloven § 9, som omhandler bygningsrådet gjøremål og ansvar, tilsier at det forelå en plikt for kommunen til å varsle om søknadsplikten etter havneloven, for private brygger som skulle meldes etter § 84. Når retten her skal foreta en bevisvurdering rundt hva som ble gjort i kommunen 50 år tilbake i tid, mener retten det bør utvises varsomhet med å legge for mye vekt på en tolkning av dagjeldende lov, ut fra dagens forståelse av hvordan saksbehandlingen burde vært. Vitneforklaringene, om at det var lite dialog med havnevesenet på det tidspunktet og at meldingssaker på 70-tallet ikke alltid medførte noen saksbehandling, trekker også i motsatt retning. Retten finner derfor ikke tilstrekkelig sannsynliggjort at Lie ble varslet om plikten etter havneloven, av bygningsmyndigheten.
Staten har vist til enkelte eksempler fra eldre meldingssaker der bygningsmyndighetene har informert om søknadsplikten etter havneloven. Eksemplene fremstår mer som enkeltutslag og det er, som retten tidligere har nevnt, heller ikke fremlagt noen rutiner eller retningslinjer for saksbehandlingen i kommunen av meldingssaker. Retten kan ikke se at disse eksemplene underbygger at det var en så entydig forvaltningspraksis tidlig på 70-tallet, som tilsier at kommunen i lys av samordningsplikten, ville varslet om søknadsplikten etter havneloven ved mottak av en byggemelding om denne bryggen.
Retten kan samlet sett ikke se at det kan tillegges nevneverdig vekt at det heller ikke finnes søknad for bryggen i havnevesenet sine arkiver.
Gerhard Lie som oppførte bryggen i sin eiertid er død. Det er ingen opplysninger eller dokumentasjon som er overført til saksøker og som underbygger at bryggen ble byggemeldt. Det kan tyde på at melding ikke ble sendt. På den andre side er det som nevnt ikke dokumentert eller sannsynliggjort at det var rutiner i verken tidligere Fana – eller Bergen kommune på at de som sendte byggemelding etter § 84 rutinemessig fikk gjenpart/kopi eller bekreftelse tilbake på meldingen. Vitnene Klemetsen og Vik har også forklart at dette ikke ble gjort rutinemessig, men kun dersom det for eksempel var innsigelser fra nabo eller tiltakshaver ba spesielt om dette. Retten kan under disse omstendighetene ikke se at det kan tillegges særlig vekt at saksøker ikke kan dokumentere at byggemelding ble sendt via gjenpart/kopi eller lignede. Dette også sett hen til det lange tidsforløpet siden bryggen ble oppført.
Det foreligger både søknad og ferdigattest for våningshuset på eiendommen, samt byggemelding og endringsmelding i forbindelse med oppføring av uthuset i 1986. Arne Stavdal, tidligere overarkitekt i kommunen og senere byggesaksjef i kommunen, hadde videre hytte på naboeiendommen til saksøker. Vitner har beskrevet et god naboforhold mellom han og Lie. En annen nabo, vitne Hilmar Johan Stavang, har forklart at Stavdal fulgte med i området og at han selv fikk bemerkninger fra Stavdal om å melde kommunen da han gjorde endringer på et naust på sin eiendom. Samlet sett fremstår det derfor svært lite sannsynlig at bryggen ble oppført i strid med bygningsloven på 70-tallet. Det er heller ingen holdepunkter for at tidligere eier ville blitt nektet å oppføre bryggen av kommunen, dersom han sendte melding. Dette også sett hen til at partene for retten har vært enige om at bryggen ikke krevde dispensasjon fra strandplanloven. Sett hen til den uklare bevissituasjon for øvrig i saken, mener retten at disse momenter må tillegges vekt i retning av at bryggen ble lovlig oppført i perioden 1970 til 1978 og at byggemelding ble sendt.
Det er som retten har nevnt betydelig tvil knyttet til etterretteligheten av kommunens arkiver rundt byggemeldinger på 70-tallet, samt uklare saksbehandlingsrutiner der det ikke var innsigelser, behov for dispensasjon eller lignede. Det er videre snakk om en brygge som er oppført ca. 50 år tilbake i tid, med senere eierskifte på eiendommen og uten noen konkrete opplysninger fra de som har oppført bryggen. Det gir en vanskelig bevissituasjon. Sett i lys av at retten mener forvaltningen har bevisbyrden, må bevistvilen som foreligger i saken gå utover forvaltningen. De nevnte momenter som trekker i retning av at melding ble sendt må derfor gis avgjørende vekt. Retten kan derfor ikke se at staten har sannsynliggjort at byggemelding ikke ble sendt.
Bryggen er etter dette ikke ulovlig oppført, og Kommunal- og moderniseringsdepartementets vedtak av 28. oktober 2021 som knytter seg til rivning av bryggen, bygger på feil faktum. Det kjennes følgelig ugyldig.
Saksøker har fått medhold i at vedtaket er ugyldig. Selv om deler av saksøkers påstander er avvist, mener retten at saksøker har fått medhold i det vesentlige. Staten skal da etter hovedregelen pålegges å erstatte til saksøker de nødvendige kostnader med saken jf. tvisteloven § 20-2 første ledd jf. annet ledd.
Retten har vurdert unntaksbestemmelsen i tvisteloven § 20-2 tredje ledd, men ikke funnet at tungtveiende grunner gjør det rimelig å frita staten fra erstatningsansvaret.
Advokat Ingrid Sævold Moe har fremsatt krav om dekning av kroner 1 972 500, som inkluderer kroner 394 500 i merverdiavgift. Det er opplyst at selskapet ikke har fradragsrett. Kroner 2000 er vitnegodtgjørelse og kopiutgifter, øvrig er salær til advokat. Salæret fordeler seg på 160 timers arbeid frem til inngivelse av stevning, 180 timer frem til hovedforhandling og 75 timer under hovedforhandling. Samlet 415 timer med timesats på kroner 3400. I tillegg har det påløpet 75 timer under hovedforhandling for advokat/advokatfullmektig til en timesats på kroner 2 200.
Advokat Baldersheim har fremmet innsigelser til størrelsen på motpartens sakskostnadskrav. Det er særlig stilt spørsmål ved nødvendigheten av timebruken fra stevning og frem til hovedforhandling. Videre er det stilt spørsmål ved behovet for 75 timers parallelt arbeid av andre advokater under hovedforhandlingen.
Advokat Moe har fått anledning til å uttale seg om innsigelsene og har vist til at arbeidet har vært nødvendig herunder særlig at nye anførsler og bevis fra staten under hovedforhandling har gjort det nødvendig med et betydelig arbeid fra andre advokater under hovedforhandlingen.
I tvisteloven § 20-5 fremgår det at full erstatning for sakskostnader skal dekke alle partens «nødvendige» kostnader ved saken. Videre at det skal legges vekt på «om det ut fra betydningen av saken har vært rimelig å pådra dem» jf. andre punktum. Denne begrensningen betyr at det ikke ytes erstatning for kostnader som det var urimelig å pådra, og uforholdsmessige kostnader dekkes ikke, jf. proporsjonalitetsprinsippet i tvisteloven § 1-1 andre ledd jf. også HR-2020-1515-U. Det fremgår videre av nevnte høyesterettsdom at «I forarbeidene til tvisteloven ble det gitt klare signaler om at kostnadsnivået i sivile saker skulle reduseres, og at domstolene skulle ha en langt mer sentral rolle med å styre kostnadsnivået, jf. Ot.prp.nr.51 (2004–2005) side 51-59».
Det skal følgelig utøves en reell kontroll med salærkravet fra retten. Kontrollen omfatter både timesats og tidsforbruk, men det er totalkravet som er avgjørende oppgaven.
I proporsjonalitetsvurderingen skal det ved tvister om økonomiske verdier «tas utgangspunkt i tvistegjenstandens verdi», men også ses hen til «betydningen av saken ut over dette» jf. HR-2020-1515-U.
Saksøker har dokumentert at en rivning av bryggen sannsynligvis medfører reduksjon i eiendommens verdi på kroner 1 000 000. Det gir veiledning for tvistesummen i saken. Denne verdien er likevel basert på en skjønnsmessig fastsettelse av eiendommens verditap ved et salg, og bryggen må slik retten ser det også anses å ha en verdi for saksøker som ikke kan fastsettes rent økonomisk. Denne betydningen må det også ses hen til. Retten mener likevel samlet sett at sakskostnadskravet på kroner 1 972 500 fremstår uforholdsmessig høyt i lys av sakens betydning. Dette også i lys av at hovedforhandling pågikk over fem rettsdager.
Retten har likevel vurdert at konkrete forhold i saken har gjort det nødvendig for saksøker med en mer omfattende timebruk enn det som isolert sett fremstår proporsjonalt ut fra sakens betydning. Saken er preget av fravær på bevis. Sett i lys av at forvaltningsvedtaket gjelder en brygge som er oppført 50 år tilbake i tid, der også arkivene til kommunen bærer preg av usikkerhet, finner retten at det har vært nødvendig fra saksøker med et nokså betydelig arbeid rundt bevisføring i saken. Det er også saksøker som har ført en rekke av bevisene for å belyse arkivsituasjon, som har hatt betydning i saken. Det underbygger nødvendigheten. Retten viser også til at staten først under hovedforhandlingen frafalt innsigelsen til saksøkers anførsel om at bryggen ikke krevde dispensasjon fra strandplanloven. Forvaltningen har lagt til grunn at bryggen manglet slik dispensasjon i sine vedtak, og dette kunne vært et moment å se hen til i bevisvurderingen i punkt 4. Så slik retten ser det var det derfor nødvendig for saksøker å nedlegge arbeid knyttet til dette i forkant av hovedforhandlingen.
I lys av de momenter som retten har nevnt mener retten likevel at 160 timer frem til stevning er uforholdsmessig høyt. Dette også sett i lys av at det i den samlede saksforberedelsen har påløpt 340 timer. Tidsbruken er høy selv om det er fremlagt betydelige mengder dokumentasjon allerede i stevningen. Retten mener videre at også 180 timer frem til hovedforhandlingen går utover det som må anses nødvendig. Retten har da sett hen til at motparten har lagt frem en del bevis i den perioden, som det må anses nødvendig å gjennomgå for saksøker. Det har likevel ikke vært en så omfattende utveksling av prosesskriv eller bevis som etter rettens syn fullt ut kan forsvare den høye timebruken. Selv om saken har vært preget av en vanskelig bevissituasjon og tolkning av eldre lover/rettskilder, som må anses tidkrevende, må det etter rettens syn likevel settes en grense for hvor omfattende arbeid som kan anses nødvendig etter den proporsjonalitetsvurderingen retten må foreta.
Retten finner derfor at et samlet timeforbruk på 270 ville vært tilstrekkelig frem til hovedforhandlingen. Retten har da anvendt en romslig vurdering for hvilket arbeid/undersøkelser som har vært nødvendig.
Under hovedforhandling er det krevd dekket 75 timer à kroner 3400 for advokat Moe, samt 75 timer à kroner 2 200 for arbeid fra annen advokat/fullmektig. Retten finner også at det totale timeantallet på 150 timer under hovedforhandlingen er høyere enn det som kan anses nødvendig, i lys av sakens betydning. Når det gjelder posten «antatt etterarbeid», må det slik retten ser det begrenses til arbeid tilknyttet formidling av dommen og prosesskriv vedrørende spørsmål om reassumering, det vil si noen timers arbeid. Dette betyr at det under hovedforhandling har påløpet nærmere 30 timer pr. dag, fordelt på minst to advokater. Selv om det underveis i hovedforhandling ble fremlagt nye bevis fra motparten og det ble behov for utredninger av rettslige spørsmål, finner retten dette uforholdsmessig høyt. Retten kan heller ikke se at staten har bestridt at bevisbyrden ligger på saksøkte. Retten kan da for eksempel ikke se at et såpass omfattende arbeid fra saksøker knyttet til gjennomgang av ca. 3500 saker fra Bygningsrådet, som saksøker har vist til, kan anses nødvendig.
Samlet sett, med timesats på kroner 3400 for 270 timer før og 70 timer under hovedforhandlingen, og i tillegg 40 timer à kroner 2 200 under hovedforhandling, har saksøker krav på 1 244 000 kroner i nødvendige utgifter til advokat. I tillegg kommer kroner 2000 i øvrige utgifter, slik at de samlede sakskostnadene som skal erstattes er kroner 1 246 000, samt merverdiavgift på kroner 311 500. Videre tilkommer rettsgebyr på kroner 20 791. Det tilkjennes derfor kroner 1 578 291 for nødvendige sakskostnader.
Dommen er ikke avsagt innen lovens frist. Grunnen er hovedsakelig berammingssituasjon i tingretten, samt sykdom.
DOMSSLUTNING:
SLUTNING I KJENNELSE:
Retten har kommet til at Kommunal- og distriktsdepartementets beslutning av 28. oktober 2021 kjennes ugyldig, hva gjelder pålegg om rivning av bryggen og tilhørende tvangsmulkt.
Saken gjelder bryggen på eiendommen i Hjellestadvegen 261 som er oppført fra land og utover i fjæren. På fjære er kun den ytterste delen av bryggen i sjøen. Bryggen er på ca. 74 kvadratmeter. Den er utført i treverk på betongpåler som fundament. Bryggen fungerer også som tilknytningspunkt for landgangen, videre ut til flytebryggen. Vedtaket fra forvaltningen omfatter også et pålegg om at forlengelsen av flytebryggen utenfor reduseres. Sistnevnte del av vedtaket er ikke angrepet og behandles derfor ikke videre av retten. Tiltaket fremgår av bilde som retten har inntatt i dommen. Det saken gjelder, og retten omtaler som bryggen, er markert med pil på flyfoto.
Flyfoto fra eiendommen underbygger at bryggen må ha vært oppført i perioden mellom 1970 til 1978. Retten legger det til grunn. Det mer konkrete tidspunktet for oppføring er mer usikkert. Retten kan ikke se at verken økonomisk kart fra 1974, eller opplysningene i taksten fra tidligere eier om at uthuset skal ha blitt oppført i 1977, tilsier at det er mest sannsynlig at bryggen ble oppført etter 1974. Retten har her vektlagt vitneforklaringen fra tidligere saksbehandler, Malvin Klemetsen, om at meldingssaker etter bygningsloven § 84 ikke ble tegnet inn i nevnte kart.
Retten går ikke nærmere inn på hva som mer konkret er det mest sannsynlige årstallet for oppføring i perioden mellom 1970 til 1978, da det mer nøyaktige årstallet uansett ikke har hatt betydning for verken lovanvendelsen i punkt 3 eller bevisvurdering i punkt 4.
Retten har kommet til at det er departementets beslutning av 28. oktober 2021 som er gjenstand for rettens prøving.
Det følger av tvisteloven § 1-3 at «den som reiser saken, må påvise et reelt behov for å få kravet avgjort i forhold til saksøkte.». Videre fremgår det av bestemmelsen at spørsmålet skal avgjøres etter «en samlet vurdering av kravets aktualitet og partenes tilknytning til det».
Bestemmelsen oppstiller et krav til rettslig interesse, og «forutsetter som et utgangspunkt at dom i saken har en rettslig eller faktisk betydning for saksøker» jf. LB-2017-29773.
Høyesterett har i Rt-2013-1101 lagt til grunn at saksøker ikke har rettslig interesse i en prøving av det opprinnelige vedtaket der forvaltningsorganet har realitetsbehandlet en omgjøringsbegjæring og fastholdt vedtaket. Dette samme følger av også av Skoghøy, Tvisteløsning (4. utgave) side 432, der følgende fremgår:
«Siden det er et vilkår for å anlegge søksmål at rettens avgjørelse har aktuell betydning for saksøkeren, kan det etter at et vedtak av et underordnet organ – etter regler om klage eller omgjøring av eget tiltak – er overprøvd av et overordnet organ, ikke anlegges søksmål om det underordnede organs vedtak, se tvl. § 1-5 første punktum. Etter at vedtaket er overprøvd av overordnet organ, må søksmålet i tilfelle rettes mot det overordnede organs vedtak, se nærmere punkt 7.4.4 (b) nedenfor. Det samme gjelder dersom forvaltningsorganet selv har omgjort vedtaket eller har realitetsvurdert omgjøring og fastholdt vedtaket. Saksøkeren har da ikke lenger rettslig interesse i å få prøvd det opprinnelige vedtaket. Etter at omgjøring er realitetsvurdert, er det i tilfelle vedtaket i omgjøringsomgangen som må angripes.»
Slik retten ser det har staten v/departementet i denne saken vurdert en begjæring om omgjøring, som ble fremsatt av saksøker. Departementet har, slik retten ser det, foretatt en realitetsvurdering av saken, i beslutningen av 28. oktober 2021, der Statsforvalteren i Vestland sitt vedtak ble fastholdt. Det at det er foretatt en ny realitetsvurdering av saken underbygges også av departementets forespørsel i forkant om utsatt frist for å vurdere saken. Retten kan ikke se at det endrer vurderingen at departementets svar er formulert som et svar på et prosessvarsel, da det ble begjært omgjøring og det ble foretatt en realitetsvurdering av saken.
Retten har lagt avgjørende vekt på Høyesteretts uttalelser i Rt-2013-1101. Retten kan ikke se at de uttalelser som saksøker har vist til fra juridisk teori rokker ved betydningen av Høyesterett sine uttalelser i Rt-2013-1101. Retten kan, på samme måte som i Rt-2013-1101, heller ikke se at saksøker har påvist at det har noen negativ side til effektiviteten av domstolskontrollen, at det er beslutningen til departementet som nå kan prøves av domstolen.
Retten prøver etter dette saksøkerens påstand under punkt 3, begrenset til gyldigheten av Kommunal- og distriktsdepartementets brev av 28. oktober 2021, videre også begrenset til den del av brevet som gjelder bryggen, og ikke flytebryggen. De øvrige deler av søksmålet i saksøkers påstand punkt 2 og 3 avvises. De deler av søksmålet avvises ved kjennelse jf. tvisteloven § 19-1(2).
Det neste spørsmålet for retten blir om bryggen var meldepliktig etter bygningsloven som gjaldt da bryggen mest sannsynlig ble oppført mellom 1970 og 1978.
Det følger av bygningsloven 1965 § 84 nr. 1 at
«For kaianlegg, moloer, dokker, bruer, transformatorer, tank- og beholderanlegg, underjordiske anlegg, haller og bedrifter i fjell, tribuner, idrettsanlegg og andre varige konstruksjoner og anlegg som ikke går inn under § 93, må melding sendes bygningsrådet før graving, fylling, oppføring eller riving settes i gang. Reglene i § 94 nr. 3 gjelder tilsvarende.
Det som er bestemt om bebyggelse og bygninger i §§ 68, 71, 74 nr. 2, 79 og 80 nr. 2, gjelder tilsvarende for konstruksjoner og anlegg som nevnt. De må ikke føres opp nærmere nabogrense enn 4 m. Bygningsrådet kan fastsette en annen avstand.»
Retten legger til grunn at bestemmelsen må tolkes ut fra hvordan den skulle forstås på det tidspunktet bryggen ble oppført. Partene er enige i at bryggen ikke omfattes av noen av begrepene som er opplistet som eksempel, heller ikke «kaianlegg». Retten er enig i det.
Spørsmålet videre er om bryggen på 74 kvadratmeter omfattes av vilkåret «andre varige konstruksjoner og anlegg».
Ordlyden er vid hva gjelder alt av «konstruksjoner» som kan anses «varige». Bryggen er relativt stor og den er oppført i treverk på støpte betongpåler (med armering) mot grunnen. På grunn av størrelse og konstruksjon faller den slik retten ser det derfor inn under en naturlig språklig forståelse av en varig konstruksjon.
Forarbeidene til bygningsloven av 1965 gir slik retten ser det ikke noe klar veiledning for om bryggen i denne saken var omfattet.
I 1985 ble opplistingen av eksempler tatt ut av loven og den nøytrale hovedregelen, «varige konstruksjoner og anlegg» ble lovens generelle formulering. Dette var også overskriften til bestemmelsen før 1985. Endringen var ikke ment som noen innskjerping av bestemmelsen jf. NOU 1985:13 s. 39. Retten forstår begrunnelsen for endringen knyttet til at eksemplifiseringen var uheldig og virket lite avklarende, da formålet med bestemmelsen var å «fange opp alle tiltak det vil være behov for å vurdere i forhold til arealdisponering eller bygningsmessige forhold(..)» jf. Ot.prp.nr.57 (1985–1986) side 57. Da den lovtekniske endringen i 1985 ikke var ment å medføre noen realitetsendring av hvilke tiltak som var omfattet, mener retten at uttalelsene fra lovgiver i 1985 også er relevante for tolkningen av bygningsloven av 1965 § 84 nr. 1, selv om det er uttalelser 10-15 år etter bryggen ble oppført.
Formålet som lovgiver gir uttrykk for i Ot.prp.nr.57 (1985–1986) side 57 med hensyn til arealdisponering gjør at retten finner det relevant å se hen til størrelse, utforming og plassering. Videre vil bygningsmessige forhold tilsi at det er relevant i hvilken grad «konstruksjons- eller anleggsmessige tiltak er nødvendige» jf. også RG. 1979 s. 479.
Retten mener at formålet med bestemmelsen tilsier at bryggen i denne saken på 74 kvadratmeter omfattes. Retten har i vurderingen sett hen til plasseringen i strandlinjen – særlig ved at den stikker utover strandlinjen, samt at konstruksjonen er plassert på støpte og armerte betongpåler over bakkenivå. Det tilsier slik retten ser det at bryggen faller inn under «andre varige konstruksjoner». Slik retten ser det vil bryggen kunne gi behov for vurderinger både med hensyn til arealdisponering, herunder tilflottsretten, og bygningsmessige forhold.
Partene har videre vist til en rekke avgjørelser fra underrettspraksis som støtte for sitt syn. Noe av dette gjelder moloer eller brygger med annen utforming, som retten ikke kan se har noen klar overføringsverdi for bryggen i denne saken. Saksøker har blant annet vist til RG. 1979 s. 479. Saken gjelder et svømmebasseng i tilknytning til en hytte, som retten ikke kan se gir tilstrekkelig sammenligningsgrunnlag.
Saksøker har videre vist til LG-2010-73352, der Gulating lagmannsrett blant annet uttaler:
«Etter lagmannsrettens syn framstår det som mer enn tvilsomt om en enkel trekonstruksjon som den aktuelle trebryggen anlagt direkte langs fjellveggen nærmest som en gangvei, i henhold til regelforståelse og praksis rundt midten av 1970-årene skulle vært byggeanmeldt etter § 84. Ut fra formålet den gang bak § 84, og angivelsen av de typetilfeller av «varige konstruksjoner og anlegg» som bestemmelsen nevner, kan lagmannsretten ikke legge til grunn som sannsynliggjort at oppføringen av bryggen den gang var i strid med bygningslovens regler.»
Bryggen i saken fra lagmannsrettens var 25 meter lang og anlagt «direkte langs fjellveggen», nærmest som en «gangveg». Retten legger derfor til grunn at bryggen i den saken var mindre og at konstruksjonen var annerledes enn i foreliggende sak. Retten viser særlig til at bryggen i foreliggende sak stikker utover strandlinjen og må anses som langt mer enn en «gangveg», direkte langs fjellveggen. Retten peker også på at det dreier seg om uttalelser fra underrettspraksis og uten nærmere konkretisering av de kilder lagmannsretten bygger på. Saken var videre mellom private parter, og uten at staten hadde anledning til å fremme sitt syn for tolkningen av bygningsloven. Retten kan derfor ikke se at LG-2010-73352 har noe avgjørende rettskildemessig vekt for rettens vurdering i denne saken.
Staten har videre vist til en del praksis fra departementet. Praksisen er oppsummert i Rundskriv fra Kommunal – og arbeidsdepartementet – H – 1986-20. I punkt 7.2 i rundskrivet fremgår det at «(f)ra departementets praksis kan nevnes at skitrekk (skiheis), båtopptrekk, mindre brygger og svømmebasseng også er tolket som § 84 -arbeid.» Bryggen i foreliggende sak er slik retten ser det noe mer enn en «mindre» brygge, så dette trekker også i retning av at bryggen må anses som «varig konstruksjon».
Saksøker har på sin side vist til at forvaltningspraksis ikke er entydig, herunder også et brev fra departementet der det er vist til at en brygge må være av «en viss størrelse» for at den skal være meldepliktig. I juridisk teori fra 1973 er det også understreket at «En antar at uttrykket «... andre varige konstruksjoner og anlegg» må sees i sammenheng med de eksempler som er nevnt i nr. 1, slik at de må være av en viss størrelsesorden.» jf. E. Schulze og Johan L. Ditlefsen Bygningsloven og byggeforskriftene i praksis del 3 (1973) side 290. Dette endrer ikke rettens vurdering, da bryggen her på 74 kvadratmeter må anses å være i slik størrelsesorden av den omfattes i lys av bestemmelses ordlyd og formål.
Saksøker har videre vist til vitneforklaringen fra Malvin Klemetsen, som var byggesaksbehandler i byggesaksavdelingen i kommunen på 70-tallet. Klemetsen forklarte i retten at meldeplikten gjaldt større tiltak og ikke mindre brygger som for eksempel bryggen saken her gjelder. Vitne Gerhard Vik, som også var saksbehandler i kommunen fra 1975, uttrykte det samme. Vik mente likevel at bryggen i denne saken må anses som et grensetilfelle for hva som ble ansett meldepliktig den gang. Retten mener at disse vurderingene må anses å ha begrenset rettskildemessige vekt for rettens tolkning av bygningsloven § 84 nr. 1. Retten kan ikke se at disse uttalelsene rokker ved rettens samlede vurdering basert på øvrige rettskilder, som gjengitt over.
Retten kan heller ikke se at mangel på byggemeldinger for brygger i byggesaksarkivet i kommunen er et tungtveiende tolkningsmoment for hvorvidt bryggen i denne saken er omfattet av meldeplikten. Foruten den begrensede vekten det utgjør som rettskilde, peker retten også på at det ikke kan ses bort fra at det kan finnes flere byggemeldinger for brygger i arkivet. Det totale omfanget vil bare bli klarlagt gjennom et systematisk søk på den enkelte eiendom, slik retten redegjør nærmere for i neste avsnitt. Videre finner retten det også mer nærliggende at eventuelle mangler på byggemeldinger for brygger har sammenheng med at disse ikke rutinemessig ble lagt i mappen til den enkelte eiendom, og at de med tiden heller ikke nødvendigvis ble arkivert.
Retten har etter dette kommet til at bryggen var meldepliktig etter dagjeldende bygningslov (1965) § 84 nr. 1. Det neste spørsmålet for retten er om det ble sendt melding før bryggen ble oppført.
Partene er enige i at byggemelding for bryggen, eller spor etter denne, ikke er å finne i kommunens arkiver. Partene er imidlertid uenige i hvilken betydning og vekt det skal ha i bevisvurderingen. Retten kan ikke se at arkivet hos kommunen, for byggemeldinger fra 70-tallet, kan anses fullt ut etterrettelig. Dette kommer retten nærmere inn på under. Basert på arkivets usikre etterrettelighet for denne saken og de saksbehandlingsrutinene for § 84-saker som er belyst for retten, samt tidsforløpet siden bryggen ble oppført, mener retten at forvaltningen i denne saken har bevisbyrden for spørsmålet om byggemelding ble sendt. Herunder også bevisbyrden for arkivets etterrettelighet. Beviskravet er slik retten ser det alminnelig sannsynlighetsovervekt, slik at spørsmålet for retten blir om staten har sannsynliggjort at byggemelding ikke ble sendt, før bryggen ble oppført.
Retten kan ikke se at kommunen har dokumentert noen rutiner eller retningslinjer for hvordan § 84-meldinger på 70-tallet ble saksbehandlet, og i hvilken grad de ble arkivert av kommunen. Vitnene Klemetsen og Vik, som jobbet i kommunen på det aktuelle tidspunktet, har begge forklart at byggemeldinger etter § 84 ikke ble lagt i byggesaksmappen til den enkelte eiendom, men at de i stedet ble lagt i egne samlemapper. Klemetsen har videre forklart at mange av disse mappene senere ble kastet, i forbindelse med et større arkiveringsarbeid som ble utført på 90-tallet. I mangel av andre holdepunkter eller dokumentasjon på arkivering av byggemeldinger på 70-tallet, finner ikke retten grunnlag for å se bort fra forklaringen til vitnene. Det at en meldingssak om bryggen ikke finnes i mappen til eiendommen i byggesaksarkivet, er slik retten ser det derfor ikke ensbetydende med at melding ikke ble sendt. Retten kan ikke se at mangel på byggemelding i arkivet, kan få avgjørende betydning i denne saken.
Staten har dokumentert en rekke eksempler på byggemeldinger for private kaier/brygger fra byggesaksarkivet. Retten ser heller ikke bort fra at noen byggemeldinger ble arkivert og at kan finnes enda flere byggemeldinger om private brygger i arkivet. Det kan slik retten ser det ikke legges til grunn at søket på kategorien «KAN7», som har resultert i 14 saker vedørende private brygger, gir den fulle oversikten. Det fulle bildet av antall meldingssaker om brygger kan, slik retten ser det, bare fås ved en systematisk gjennomgang av den enkelte eiendom. Retten har til dette vektlagt forklaringen fra Tor-Magnus Lien, ansatt i Bergen byarkiv, som bekreftet at dette vil være den eneste fremgangsmåten som vil gi den fulle oversikten over hvor mange byggemeldinger om brygger som finnes i arkivet.
Det er slik retten ser det likevel høyst usikkert om alle byggemeldinger som ble sendt på 70-tallet rutinemessig ble arkivert av kommunen. Det var på den tiden ingen arkivlov, og også vitneforklaringen til tidligere byarkivar, Arne Skivenes, underbygger at det den gang var et annet syn enn i dag, på hva som ble ansett arkivverdig. Denne usikkerheten rundt hva som ble arkivert må forvaltningen bære risikoen for. Retten kan heller ikke se at de eksempler på byggemeldinger fra arkivet som staten har fremlagt, gir tilstrekkelig grunn til at konkludere med at også en byggemelding i denne saken ville blitt arkivert av kommunen. Retten har i vurderingen sett hen til at bryggen mest sannsynlig ble oppført før 1978 og en lang rekke av de eksempelsakene staten ha vist til er fra senere tidspunkt, herunder 80- og 90-tallet. Videre fremstår eksemplene også gjennomgående å ha spesielle forhold ved seg, slik at de har medført en saksbehandling fra kommunens side og dermed også et annet syn på arkivverdien. For eksempel er det søkt om naust, slipp eller lignende i samme skjema, eller meldingen har foranlediget noen merknader fra kommunen eller protester fra nabo. Dette har videre medført at de har blitt behandlet annerledes ved spørsmål om arkivering.
Retten finner samlet sett ikke tilstrekkelig grunn til å se bort fra den arkivpraksisen som vitnene har forklart seg om fra 70-tallet, og det kan slik retten ser det ikke tillegges noe særlig vekt i bevisvurderingen at byggemelding for bryggen ikke finnes i arkivet.
Retten kan heller ikke se at manglende spor etter en saksbehandling av en byggemelding for øvrig, er et tungtveiende moment for at byggemelding ikke ble sendt.
Retten finner ikke sannsynlighetsovervekt for at en meldingssak om denne bryggen måtte ha vært behandlet av bygningsrådet i kommunen. Retten tillegger derfor ikke nevneverdig vekt at det ikke er fremlagt spor etter meldingssaken fra bygningsrådets protokoller. Retten har i vurderingen sett hen til at det heller ikke er fremlagt noen eksempler fra protokollen på at lignede private brygger ble behandlet av bygningsrådet på samme tid. De deler av bygningsrådet protokoller som er fremlagt for retten, underbygger slik retten ser det, heller at § 84-meldinger for private brygger ikke ble behandlet av bygningsrådet på 70-tallet. Det fremstår derfor mest sannsynlig at slike meldingssaker var delegert til tjenestemenn, og ikke var oppe i bygningsrådet. Dette underbygges også av forklaringen til vitnene, Klemetsen og Vik, sistnevnte jobbet også som sekretær for bygningsrådet på 70-tallet. Det kan derfor ikke ilegges noe vekt i vurderingen at det ikke finnes spor av byggemeldingen for bryggen i bygningsrådet protokoller.
Vitnene Klemetsen og Vik har videre forklart at den typiske saksbehandlingen for private brygger skjedde ved at kontrollører fra kommunen, med delegert myndighet, dro ut på stedet. De vurderte da de konkrete forhold mot det tiltaket som var ønsket oppført. Dersom det ikke var merknader fra kommunen eller naboer, ble det gjerne bare gitt beskjed om at det enten ikke var nødvendig å melde, eller at det måtte sendes en § 84-melding til kommunen. Dersom det ikke var innsigelser til meldingen fra verken kommunen eller naboer, skjedde det heller ikke noe mer saksbehandling fra kommunen sin side. Det ble heller ikke gitt noen skriftlig bekreftelse tilbake med mindre tiltakshaver ba særskilt om dette. Retten kan ikke se at det er ført andre bevis i saken som sannsynliggjør at vitnene sin forklaring om denne praksisen er feil. Retten ser ikke bort fra at saksbehandlingen vedrørende bryggen i denne saken har foregått som skissert av vitnene, det kan derfor ikke ilegges særlig vekt at det ikke er andre spor etter en skriftlig saksbehandling.
Det er videre uomtvistet at bryggen ligger helt inntil nabogrensen. Det følger av bygningsloven 1965 § 84 nr. 1 at andre varige konstruksjoner og anlegg som angitt «må ikke føres opp nærmere nabogrense enn 4 m. Bygningsrådet kan fastsette en annen avstand».
Vitne Klemetsen har forklart at dersom naboer samtykket så ble ikke § 84-meldinger behandlet som dispensasjonssaker og det resulterte heller ikke i noe vedtak. Vitne Vik har også vist til at han hadde fullmakt fra bygningsrådet til å håndtere saker, også for brygger innenfor 4-metersgrensen. Retten finner mest sannsynlig at det forelå et samtykke fra naboen til bryggen og videre at en meldingssak om bryggen i foreliggende sak ble håndtert slik vitnene har forklart. Naboeiendommen var eid av blant annet Arne Stavdal, som var arkitekt i byggesaksavdelingen, og i 1974 ble byggesaksjef i kommunen. Retten legger i samsvar med vitneforklaringene til grunn at det var et godt naboforhold mellom Stavdal og Lie. Stavdal signerte også som ansvarshavende da Lie sendte byggemelding for oppføring av våningshuset på eiendommen i 1963. Stavdal ble videre nabovarslet, og hadde ikke innsigelser, i forbindelse med at Lie sendte byggemelding for oppføring av et uthus på eiendommen i 1986. Det er slik retten ser det derfor ingen holdepunkter for at det var noen innsigelser fra naboen da bryggen ble oppført på 70-tallet. Forholdet til nabogrensen tilsier derfor ikke at byggemeldingen mest sannsynlig må ha etterlatt seg spor eller blitt arkivert, og er etter dette heller ikke et tungtveiende bevis for at byggemelding ikke ble sendt.
Retten finner ikke tilstrekkelig sannsynliggjort at private brygger som var meldepliktige etter § 84 ble inntegnet i situasjonskartet som staten har vist til. Retten har lagt avgjørende vekt på vitnene sin forklaring om hvordan meldingssaker ble håndtert og at disse ikke ble oversendt til oppmålingsavdelingen for inntegning på kart. Det kan derfor ikke vektlegges i nevneverdig grad at bryggen ikke er inntegnet på det kartet staten har vist til.
Søknad om bryggen finnes heller ikke i havnevesenet sitt arkiv. Det kan, slik retten ser det, trekke i retning av at heller ikke byggemelding ble sendt. Retten kan likevel ikke se at dette bevismomentet kan gis noen avgjørende vekt. Søknadsplikten til havnevesenet er uavhengig av meldeplikten til bygningsmyndighetene. Lie kan ha sendt melding til bygningsmyndighetene uten å ha vært klar over nødvendigheten av at det samtidig kunne være en plikt til å innhente samtykke fra havnemyndighetene. Det at han hadde byggesaksjefen i kommunen som nabo, gjør det også sannsynlig at han var mer bevisst på plikten overfor kommunen, uten at han nødvendigvis har vært klar over at det også kunne være behov å kontakte havnevesenet.
Retten kan heller ikke se at det er sannsynlighetsovervekt for at kommunen rutinemessig varslet tiltakshavere om søknadsplikten etter havneloven på 70-tallet, når de mottok byggemeldinger. Samordningsplikten mellom de offentlige myndigheter kommer tydelig til uttrykk i havneloven 1965 § 95 nr. 2 andre ledd, men dette i kapittelet om byggetillatelser. Pliktens betydning for meldingssaker er slik retten ser det mer uklar, noe som også underbygges av at det heller ikke er noen henvisning til § 95 i § 84 vedrørende meldingssaker. Retten kan heller ikke se at bygningsloven § 9, som omhandler bygningsrådet gjøremål og ansvar, tilsier at det forelå en plikt for kommunen til å varsle om søknadsplikten etter havneloven, for private brygger som skulle meldes etter § 84. Når retten her skal foreta en bevisvurdering rundt hva som ble gjort i kommunen 50 år tilbake i tid, mener retten det bør utvises varsomhet med å legge for mye vekt på en tolkning av dagjeldende lov, ut fra dagens forståelse av hvordan saksbehandlingen burde vært. Vitneforklaringene, om at det var lite dialog med havnevesenet på det tidspunktet og at meldingssaker på 70-tallet ikke alltid medførte noen saksbehandling, trekker også i motsatt retning. Retten finner derfor ikke tilstrekkelig sannsynliggjort at Lie ble varslet om plikten etter havneloven, av bygningsmyndigheten.
Staten har vist til enkelte eksempler fra eldre meldingssaker der bygningsmyndighetene har informert om søknadsplikten etter havneloven. Eksemplene fremstår mer som enkeltutslag og det er, som retten tidligere har nevnt, heller ikke fremlagt noen rutiner eller retningslinjer for saksbehandlingen i kommunen av meldingssaker. Retten kan ikke se at disse eksemplene underbygger at det var en så entydig forvaltningspraksis tidlig på 70-tallet, som tilsier at kommunen i lys av samordningsplikten, ville varslet om søknadsplikten etter havneloven ved mottak av en byggemelding om denne bryggen.
Retten kan samlet sett ikke se at det kan tillegges nevneverdig vekt at det heller ikke finnes søknad for bryggen i havnevesenet sine arkiver.
Gerhard Lie som oppførte bryggen i sin eiertid er død. Det er ingen opplysninger eller dokumentasjon som er overført til saksøker og som underbygger at bryggen ble byggemeldt. Det kan tyde på at melding ikke ble sendt. På den andre side er det som nevnt ikke dokumentert eller sannsynliggjort at det var rutiner i verken tidligere Fana – eller Bergen kommune på at de som sendte byggemelding etter § 84 rutinemessig fikk gjenpart/kopi eller bekreftelse tilbake på meldingen. Vitnene Klemetsen og Vik har også forklart at dette ikke ble gjort rutinemessig, men kun dersom det for eksempel var innsigelser fra nabo eller tiltakshaver ba spesielt om dette. Retten kan under disse omstendighetene ikke se at det kan tillegges særlig vekt at saksøker ikke kan dokumentere at byggemelding ble sendt via gjenpart/kopi eller lignede. Dette også sett hen til det lange tidsforløpet siden bryggen ble oppført.
Det foreligger både søknad og ferdigattest for våningshuset på eiendommen, samt byggemelding og endringsmelding i forbindelse med oppføring av uthuset i 1986. Arne Stavdal, tidligere overarkitekt i kommunen og senere byggesaksjef i kommunen, hadde videre hytte på naboeiendommen til saksøker. Vitner har beskrevet et god naboforhold mellom han og Lie. En annen nabo, vitne Hilmar Johan Stavang, har forklart at Stavdal fulgte med i området og at han selv fikk bemerkninger fra Stavdal om å melde kommunen da han gjorde endringer på et naust på sin eiendom. Samlet sett fremstår det derfor svært lite sannsynlig at bryggen ble oppført i strid med bygningsloven på 70-tallet. Det er heller ingen holdepunkter for at tidligere eier ville blitt nektet å oppføre bryggen av kommunen, dersom han sendte melding. Dette også sett hen til at partene for retten har vært enige om at bryggen ikke krevde dispensasjon fra strandplanloven. Sett hen til den uklare bevissituasjon for øvrig i saken, mener retten at disse momenter må tillegges vekt i retning av at bryggen ble lovlig oppført i perioden 1970 til 1978 og at byggemelding ble sendt.
Det er som retten har nevnt betydelig tvil knyttet til etterretteligheten av kommunens arkiver rundt byggemeldinger på 70-tallet, samt uklare saksbehandlingsrutiner der det ikke var innsigelser, behov for dispensasjon eller lignede. Det er videre snakk om en brygge som er oppført ca. 50 år tilbake i tid, med senere eierskifte på eiendommen og uten noen konkrete opplysninger fra de som har oppført bryggen. Det gir en vanskelig bevissituasjon. Sett i lys av at retten mener forvaltningen har bevisbyrden, må bevistvilen som foreligger i saken gå utover forvaltningen. De nevnte momenter som trekker i retning av at melding ble sendt må derfor gis avgjørende vekt. Retten kan derfor ikke se at staten har sannsynliggjort at byggemelding ikke ble sendt.
Bryggen er etter dette ikke ulovlig oppført, og Kommunal- og moderniseringsdepartementets vedtak av 28. oktober 2021 som knytter seg til rivning av bryggen, bygger på feil faktum. Det kjennes følgelig ugyldig.
Saksøker har fått medhold i at vedtaket er ugyldig. Selv om deler av saksøkers påstander er avvist, mener retten at saksøker har fått medhold i det vesentlige. Staten skal da etter hovedregelen pålegges å erstatte til saksøker de nødvendige kostnader med saken jf. tvisteloven § 20-2 første ledd jf. annet ledd.
Retten har vurdert unntaksbestemmelsen i tvisteloven § 20-2 tredje ledd, men ikke funnet at tungtveiende grunner gjør det rimelig å frita staten fra erstatningsansvaret.
Advokat Ingrid Sævold Moe har fremsatt krav om dekning av kroner 1 972 500, som inkluderer kroner 394 500 i merverdiavgift. Det er opplyst at selskapet ikke har fradragsrett. Kroner 2000 er vitnegodtgjørelse og kopiutgifter, øvrig er salær til advokat. Salæret fordeler seg på 160 timers arbeid frem til inngivelse av stevning, 180 timer frem til hovedforhandling og 75 timer under hovedforhandling. Samlet 415 timer med timesats på kroner 3400. I tillegg har det påløpet 75 timer under hovedforhandling for advokat/advokatfullmektig til en timesats på kroner 2 200.
Advokat Baldersheim har fremmet innsigelser til størrelsen på motpartens sakskostnadskrav. Det er særlig stilt spørsmål ved nødvendigheten av timebruken fra stevning og frem til hovedforhandling. Videre er det stilt spørsmål ved behovet for 75 timers parallelt arbeid av andre advokater under hovedforhandlingen.
Advokat Moe har fått anledning til å uttale seg om innsigelsene og har vist til at arbeidet har vært nødvendig herunder særlig at nye anførsler og bevis fra staten under hovedforhandling har gjort det nødvendig med et betydelig arbeid fra andre advokater under hovedforhandlingen.
I tvisteloven § 20-5 fremgår det at full erstatning for sakskostnader skal dekke alle partens «nødvendige» kostnader ved saken. Videre at det skal legges vekt på «om det ut fra betydningen av saken har vært rimelig å pådra dem» jf. andre punktum. Denne begrensningen betyr at det ikke ytes erstatning for kostnader som det var urimelig å pådra, og uforholdsmessige kostnader dekkes ikke, jf. proporsjonalitetsprinsippet i tvisteloven § 1-1 andre ledd jf. også HR-2020-1515-U. Det fremgår videre av nevnte høyesterettsdom at «I forarbeidene til tvisteloven ble det gitt klare signaler om at kostnadsnivået i sivile saker skulle reduseres, og at domstolene skulle ha en langt mer sentral rolle med å styre kostnadsnivået, jf. Ot.prp.nr.51 (2004–2005) side 51-59».
Det skal følgelig utøves en reell kontroll med salærkravet fra retten. Kontrollen omfatter både timesats og tidsforbruk, men det er totalkravet som er avgjørende oppgaven.
I proporsjonalitetsvurderingen skal det ved tvister om økonomiske verdier «tas utgangspunkt i tvistegjenstandens verdi», men også ses hen til «betydningen av saken ut over dette» jf. HR-2020-1515-U.
Saksøker har dokumentert at en rivning av bryggen sannsynligvis medfører reduksjon i eiendommens verdi på kroner 1 000 000. Det gir veiledning for tvistesummen i saken. Denne verdien er likevel basert på en skjønnsmessig fastsettelse av eiendommens verditap ved et salg, og bryggen må slik retten ser det også anses å ha en verdi for saksøker som ikke kan fastsettes rent økonomisk. Denne betydningen må det også ses hen til. Retten mener likevel samlet sett at sakskostnadskravet på kroner 1 972 500 fremstår uforholdsmessig høyt i lys av sakens betydning. Dette også i lys av at hovedforhandling pågikk over fem rettsdager.
Retten har likevel vurdert at konkrete forhold i saken har gjort det nødvendig for saksøker med en mer omfattende timebruk enn det som isolert sett fremstår proporsjonalt ut fra sakens betydning. Saken er preget av fravær på bevis. Sett i lys av at forvaltningsvedtaket gjelder en brygge som er oppført 50 år tilbake i tid, der også arkivene til kommunen bærer preg av usikkerhet, finner retten at det har vært nødvendig fra saksøker med et nokså betydelig arbeid rundt bevisføring i saken. Det er også saksøker som har ført en rekke av bevisene for å belyse arkivsituasjon, som har hatt betydning i saken. Det underbygger nødvendigheten. Retten viser også til at staten først under hovedforhandlingen frafalt innsigelsen til saksøkers anførsel om at bryggen ikke krevde dispensasjon fra strandplanloven. Forvaltningen har lagt til grunn at bryggen manglet slik dispensasjon i sine vedtak, og dette kunne vært et moment å se hen til i bevisvurderingen i punkt 4. Så slik retten ser det var det derfor nødvendig for saksøker å nedlegge arbeid knyttet til dette i forkant av hovedforhandlingen.
I lys av de momenter som retten har nevnt mener retten likevel at 160 timer frem til stevning er uforholdsmessig høyt. Dette også sett i lys av at det i den samlede saksforberedelsen har påløpt 340 timer. Tidsbruken er høy selv om det er fremlagt betydelige mengder dokumentasjon allerede i stevningen. Retten mener videre at også 180 timer frem til hovedforhandlingen går utover det som må anses nødvendig. Retten har da sett hen til at motparten har lagt frem en del bevis i den perioden, som det må anses nødvendig å gjennomgå for saksøker. Det har likevel ikke vært en så omfattende utveksling av prosesskriv eller bevis som etter rettens syn fullt ut kan forsvare den høye timebruken. Selv om saken har vært preget av en vanskelig bevissituasjon og tolkning av eldre lover/rettskilder, som må anses tidkrevende, må det etter rettens syn likevel settes en grense for hvor omfattende arbeid som kan anses nødvendig etter den proporsjonalitetsvurderingen retten må foreta.
Retten finner derfor at et samlet timeforbruk på 270 ville vært tilstrekkelig frem til hovedforhandlingen. Retten har da anvendt en romslig vurdering for hvilket arbeid/undersøkelser som har vært nødvendig.
Under hovedforhandling er det krevd dekket 75 timer à kroner 3400 for advokat Moe, samt 75 timer à kroner 2 200 for arbeid fra annen advokat/fullmektig. Retten finner også at det totale timeantallet på 150 timer under hovedforhandlingen er høyere enn det som kan anses nødvendig, i lys av sakens betydning. Når det gjelder posten «antatt etterarbeid», må det slik retten ser det begrenses til arbeid tilknyttet formidling av dommen og prosesskriv vedrørende spørsmål om reassumering, det vil si noen timers arbeid. Dette betyr at det under hovedforhandling har påløpet nærmere 30 timer pr. dag, fordelt på minst to advokater. Selv om det underveis i hovedforhandling ble fremlagt nye bevis fra motparten og det ble behov for utredninger av rettslige spørsmål, finner retten dette uforholdsmessig høyt. Retten kan heller ikke se at staten har bestridt at bevisbyrden ligger på saksøkte. Retten kan da for eksempel ikke se at et såpass omfattende arbeid fra saksøker knyttet til gjennomgang av ca. 3500 saker fra Bygningsrådet, som saksøker har vist til, kan anses nødvendig.
Samlet sett, med timesats på kroner 3400 for 270 timer før og 70 timer under hovedforhandlingen, og i tillegg 40 timer à kroner 2 200 under hovedforhandling, har saksøker krav på 1 244 000 kroner i nødvendige utgifter til advokat. I tillegg kommer kroner 2000 i øvrige utgifter, slik at de samlede sakskostnadene som skal erstattes er kroner 1 246 000, samt merverdiavgift på kroner 311 500. Videre tilkommer rettsgebyr på kroner 20 791. Det tilkjennes derfor kroner 1 578 291 for nødvendige sakskostnader.
Dommen er ikke avsagt innen lovens frist. Grunnen er hovedsakelig berammingssituasjon i tingretten, samt sykdom.
DOMSSLUTNING:
SLUTNING I KJENNELSE:
Retten konstaterer at tiltalebeslutningen av 20. februar 2022 bygger, i hvert fall delvis, på materiell som er innhentet av utenlandske myndigheter fra tre ulike krypterte kommunikasjonstjenester, henholdsvis EncroChat, Sky ECC og Anom. Felles for disse tre tjenestene er at brukerne tilbys krypterte kommunikasjonsløsninger med høy sikkerhet.
I Borgarting lagmannsretts avgjørelse av 19. janur 2022 (LB-2021-164345/LB-2021-164360/LB-2021-168568), beskrev lagmannsretten EncroChat-tjenesten på følgende måte:
EncroChat er navnet på én av flere tilbydere av krypterte kommunikasjonsløsninger via bruk av krypterte mobiltelefoner. Telefonene leveres med et eget operativsystem, som kun tillater bruk av bestemte kommunikasjonsapplikasjoner. Telefonene fungerer i praksis kun i kontakt med andre krypterte telefoner av samme type og tilbyr kommunikasjon med høy sikkerhet. EncroChat-telefonene leveres med internasjonalt sim-kort, som er forhåndsbetalt. Telefonene kan ikke kjøpes i butikk, men utelukkende gjennom EncroChats nettsider eller på Ebay.
All kommunikasjon mellom slike telefoner er kryptert datatrafikk og kan derfor ikke avlyttes i transportfasen. Tjenesten har også en mulighet for «panikksletting», «fjernsletting» og automatisk sletting av meldinger etter en gitt tid. Disse funksjonalitetene gjør telefonene egnet for kriminell kommunikasjon.
Slik retten oppfatter det, så er bruksområdet for de tre tjenestene, EncroChat, Sky ECC og Anom, i all hovedsak sammenfallende, det vil si tilgang til krypterte løsninger hvor hovedformålet til brukerne må antas å ha vært å oppnå sikker kommunikasjon i et lukket nettverk.
Felles for det aktuelle materialet som påtalemyndigheten ønsker å føre som bevis, er at informasjonen er innhentet ved skjult etterforskning utført av utenlandske myndigheter. Norsk politi v/Kripos fikk tilgang til data fra disse skjulte etterforskningene, og det ble deretter iverksatt etterforskningskritt i Norge, hvor den innledende målsettingen synes å ha vært å identifisere brukere av de krypterte tjenestene som befant seg her i landet.
Spørsmålet om innhentet materiell fra de ovennevnte krypterte tjenestene kan føres som bevis i straffesak i Norge, har allerede vært gjenstand for rettslig prøving. Retten nøyer seg innledningsvis å vise til Høyesteretts avgjørelse av 30. juni d.å. (HR-2022-1314-A), som konkret gjaldt bruk av data fra tjenesten EncroChat.
Høyesterett tok ikke stilling til om tilsvarende innhenting av data ville vært lovlig etter norsk straffeprosess, men vurderte uansett at vilkårene for å bruke etterforskningsmaterialet innhentet av utenlandske myndigheter i norsk straffesak var oppfylt. Kravet om at materialet tilknyttet Encrochat skulle avskjæres som bevis, ble etter dette ikke tatt til følge.
Foranlediget av avgjørelse truffet av fransk høyesterett den 11. oktober d.å., som synes å omhandle nasjonale myndigheters fremgangsmåte ved innhenting av EncroChat-materialet, har samtlige forsvarer i vår sak fremmet krav om at alt bevismateriell knyttet til de tre ovennevnte krypterte kommunikasjonstjenestene, må avskjæres som bevis under hovedforhandlingen som skal starte opp den 19. oktober d.å.
Påtalemyndigheten motsetter seg kravet om bevisavskjæring.
Forsvarer for tiltalte A, advokat Nordhus, har i begjæring til retten av 12. oktober d.å. anført følgende:
«Den 7.3.22 begjærte vi avskåret alle beviser som skrev seg fra utenlandske myndigheters bevisinnhenting tilknyttet krypteringstjenestene Encrochat, SkyEcc og Anom, se dok. 80. Vi fastholder som uendret vår begjæring og viser til denne.
Dersom det utenlandske beviset kunne ha blitt innhentet på tilsvarende måte etter norsk straffeprosess, kan beviset i utgangspunktet føres, se HR-2022-1314-A (34). A gjør gjeldende at det verken for Encrochat, SkyEcc eller Anom lovlig kunne ha blitt innhentet beviser i Norge som tilsvarte fremgangsmåten i utlandet.
For Encrochat-beviser fastslo Borgarting lagmannsrett i år at bevisene ville ha vært ulovlig å innhente i Norge, se forente saker LB-2021-164345, LB-2021-164360 og LB-2021-168568 punkt 3. Dette ble ikke overprøvd av Høyesterett under ankebehandlingen fra i sommer, se HR-2022-1314-A (34) – (35). Heller ikke ved Borgarting lagmannsretts kjennelse fra 16. september d.å. satte lagmannsretten til side tidligere lagmannsretts konklusjon om at Encrochat-bevisene ville ha vært ulovlig å innhente etter norsk straffeprosess, se LB-2022-37594 punkt 2. Det ble i stedet ikke tatt stilling til spørsmålet. Dersom Høyesterett og lagmannsrett mente det var klart at bevisene ville ha vært lovlig å innhente også i Norge, ville det naturlige være å stanse prøvingen der heller enn å ta stilling til om de subsidiære tilleggsvilkårene for å tillate beviset ført, var oppfylt.
For SkyEcc-beviser blir vurderingen tilsvarende som for Encrochat, se LB-2022- 37594 punkt 3. Heller ikke påtalemyndigheten i vår sak synes å mene at det for spørsmålet om beviset ville ha vært lovlig å innhente i Norge, er grunn til å sondre spesielt mellom Encrochat og SkyEcc, se tilsvar av 16.3.22 s. 79 punkt 9.3.2.6. Det er omforent at norsk rett ikke ville ha tillatt norsk politi å gjennomføre avlesning av Anom, se tilsvaret s. 80 punkt 9.3.2.9.
Konklusjon: Måten utenlandske myndigheter har innhentet bevisene på ville ikke vært lovlig i Norge. Som et minimum er svaret på rettsspørsmålet beheftet med usikkerhet.
Dersom bevisinnhentingen ikke kunne ha skjedd lovlig i Norge, må tre kumulative vilkår være oppfylt for at beviset kan føres, se HR-2022-1314-A (26): For det første må beviset være innhentet i tråd med de regler som gjelder i det aktuelle landet. For det annet må tiltalte ha rett til innsyn i alle opplysninger som er inntatt og for det tredje må innhentingen ikke ha blitt gjennomført på en måte som kommer i strid med grunnleggende norske verdier. A anfører at verken vilkår 1 eller 3 er oppfylt for Encrochat og SkyEcc og for Anom er vilkår 3 ikke oppfylt. For alle tre krypteringstjenestene reiser han spørsmål ved om vilkår 2 er oppfylt.
For Encrochat bygget Høyesterett i kjennelsen fra 30.6.22 på at det første kumulative vilkåret var oppfylt, se HR-2022-1314-A avsnittene 36-38. I konklusjonen heter det: «Ut frå dei opplysningane som ligg føre, må det leggjast til grunn at materialet er lovleg innhenta etter fransk rett.» Dette kan være et uriktig premiss. Den 11. oktober 22, etter at en underinstans i Frankrike hadde besluttet å tillate Encrochat ført som bevis, bestemte Høyesterett i Frankrike at avgjørelsen måtte bli å oppheve og hjemvises til underinstansen for ny behandling.1 Ifølge offentlig tilgjengelig informasjon om den ferske høyesterettsavgjørelsen lot Høyesterett seg feste seg ved at det ikke var fremlagt dokumentasjon for at prosedyrekrav angitt i fransk straffeprosesslov artikkel 230-1 var blitt fulgt av landets politimyndigheter. Resultatet ved en ny realitetsbehandling i underinstansen er uvisst, men fransk påtalemyndighets pretensjon om at fremgangsmåten var i tråd med gjeldende fransk prosesslovgivningen førte i hvert fall ikke frem i fransk Høyesterett. Norges Høyesteretts konklusjon 30.6.22, om at bevisinnhentingen var skjedd i tråd med fransk rett, var definitivt prematur og kan være tuftet på en feilvurdering av fransk rett. Det er alvorlig.
Jeg ser ikke for meg at en norsk domstol, slik situasjonen nå er, mener å ha et forsvarlig grunnlag for å konkludere med at prosessen med innhenting av Encrochat-beviser har skjedd i overensstemmelse med fransk straffeprosess- lovgivning.
For Encrochat og SkyEcc er det som nevnt over ikke grunnlag for å sondre på realiteten. Det bemerkes i denne forbindelse at italiensk Høyesterett den 15. juli i år opphevet en underinstansavgjørelse om å tillate SkyEcc ført som bevis.2 Saken er hjemvist til ny behandling i lavere rettsinstans.
Både Encrochat og SkyEcc er sentrale bevismidler i straffesaken mot A.
For Anom har vi merket oss ankeutvalgets dissensavgjørelse i fengslingssak avsagt før utviklingen i Europa med stadig økende prinsipiell kritikk mot de fremgangsmåter politimyndigheter har brukt når det gjelder krypteringstjenestene også vår sak omhandler, se HR-2021-1336-U. Vi har også registrert en kjennelse som skal være avsagt fra finsk domstol hvor Anom-beviser ikke ble tillatt ført.3
Enten må bevisene tilknyttet Encrochat, SkyEcc og Anom ikke føres av påtalemyndigheten, alternativt avskjæres av retten, eller så må iretteføringen utsettes i påvente av at det som et minimum avklares om dataavlesningen av Encrochat-server.»
Forsvarer for tiltalte B, advokat Risnes, har i begjæring til retten den 13. oktober d.å., anført følgende:
«Det vises til tidligere korrespondanse angående muligheten for å føre innhold fra chattene EncroChat, SkyEcc og Anom som bevis i saken, senest advokat Nordhus' brev til retten i går 12.10.22.
Nordhus konkluderer med at innholdet fra de utenlandske kommunikasjons- applikasjonene må tas ut av saken. Dersom dette ikke skjer anføres det at saken må utsettes til de rettslige spørsmålene knyttet til det aktuelle kommunikasjonsmaterialet er avklart. Dette bygger delvis på den argumentasjon som ble inngitt av advokat Nordhus og andre advokater i forbindelse med utsettelsen av saken i april i år.
Spørsmålet om bevisavskjæring aktualiseres imidlertid av ny rettsutvikling i Frankrike denne uken, som griper rett inn i de problemstillingene om bevisavskjæring som har vært reist i vår sak. Vi slutter oss på vegne av tiltalte B til de vurderinger advokat Nordhus framlegger i brevet 12.20.22.
Vi gjør for ordens skyld retten oppmerksom på at anmodning om bevisavskjæring med – slik vi har forstått det – samme grunnlag som det her gis uttrykk for er fremmet i en tilsvarende spørsmålsstilling i en sak for Oslo tingrett. Denne saken har oppstart samme dag som vår sak, det vil si 17.10.22. Jeg vedlegger i denne sammenheng artikkel i rett24:https://rett24.no/articles/krever-utsettelse-av-norsk-straffesak-etter-ny-avlyttingsdom-fra-fransk-hoyesterett
Høyesterett har ved kjennelse 30. juni 2022 (HR-2022-1314-A), avgjort flere spørsmål knyttet til muligheten til å føre innhold fra kommunikasjonsapplikasjoner innhentet av utenlandske politimyndigheter som bevis i norsk rett.
Høyesterett oppstilte tre minimumsvilkår for at slike bevis kan føres for norsk rett:
Når det gjelder det første vilkåret viste Høyesterett til at retten i Frankrike hadde gitt fransk politi tillatelse til å innhente materialet, og at vilkåret om lovlig innhenting i gjeldende land dermed var oppfylt. Det ble også påpekt at det ikke er nødvendig eller tjenlig at norske domstoler overprøver om vurderinger fra utenlandske domstoler er i samsvar med vedkommende lands rett, med mindre det foreligger særlige grunner.
Denne uken kom det fram at det har blitt avsagt en ny dom i fransk høyesterett, som omhandlet bruken av EncroChat-meldinger som bevis. Fransk høyesterett konkluderer her med at beviset var ulovlig, grunnet mangler ved selve innhentingen av materialet. Dommen er mye omtalt i fagpresse for digitale medier, blant annet Computer Weekly:https://www.computerweekly.com/news/252525971/French-Supreme-Court-rejects-EncroChat-evidence-after-lawyers-question-defence-secrecy
Basert på den nye franske avgjørelsen synes det nå som om Høyesteretts vilkår om at beviset må ha vært lovlig innhentet i det aktuelle landet, ikke lenger er oppfylt når det gjelder EncroChat. Selv om avgjørelsen fra Frankrike direkte kun omhandler lovligheten av innhenting av EncroChat-materiale i Frankrike, vil den kunne ha overføringsverdi til norsk Høyesteretts vurderinger av lovligheten av å bruke andre krypterte chat-tjenester som bevis i straffesaker.
Når det gjelder SkyEcc spesifikt vil vi vise til en avgjørelse fra italiensk Høyesterett hvor underinstansens beslutning om å tillate materiale fra denne chattetjenesten som bevis, ble opphevet. Saken ble dermed hjemvist til ny behandling. Saken er blant annet omtalt i canestriniLex.com:https://canestrinilex.com/en/readings/due-process-requires-transparency-of-evidence-gathering-in-sky-ecc-proceeding-cass-3291522/
For Anoms tilfelle, bemerker advokat Nordhus i sitt brev12.10.22, at Høyesteretts ankeutvalg i 2021 avsa en dissensavgjørelse i en fengslingssak knyttet til bruk av nettopp denne chattjenesten (HR-2021-1336-U). Advokat Nordhus nevner også en kjennelse i en finsk domstol, hvor retten ikke tillot Anom-materiale ført som bevis. Saken omtales blant annet i Pledge Times:https://pledgetimes.com/legal-proceedings-messages-sent-by-the-fbi-to-finnish-authorities-were-obtained-illegally-by-law-now-some-of-the-charges-go-unchecked/
Det følger som nevnt av Høyesteretts avgjørelse 30.06.22 (HR-2022-1314-A) at et av minstekravene for å kunne benytte bevis innhentet av utenlandske politimyndigheter er at bevismaterialet er innhentet på lovlig vis. På bakgrunn av den nye franske dommen har det åpenbart oppstått større usikkerhet med hensyn til om informasjon som utenlandske politimyndigheter har innhentet gjennom kommunikasjonsapplikasjoner som Encrochat, SkyEcc og Anom kan anses som innhentet på lovlig måte i det gjeldende land.
I lys av dette er det nærliggende å kunne kreve at også lovligheten av innhentingen av SkyEcc-materiale og ANOM-materiale i USA undersøkes grundigere før dette kan brukes som bevis.
Bevisavskjæringsspørsmålet bør avgjøres før saken begynner, da det er av stor prinsipiell betydning. Det er en sentral rettighet for tiltalte at bevis som avskjæres ikke brukes i saken, og at materialet dermed fjernes fra sakens dokumenter. Det vil være svært uheldig om man gjennomfører saken på en slik måte at tiltalte og vitner inviteres til å kommentere bevis som senere kan bli kjent ugyldige. Dette vil kunne komme i konflikt med forbudet mot selvinkriminering både for tiltalte i saken og vitner.
Det er også viktig å påpeke at chat-materialet fra de tre tjenestene utgjør en vesentlig del av bevismaterialet i saken. Dette gjør det ytterligere påkrevet at spørsmålet om bevisavskjæring avgjøres før sakens oppstart.
Det vil etter dette på vegne av B anføres at vilkårene for å føre innholdet i de krypterte chattene EncroChat, SkyEcc og ANOM ikke er oppfylt, fordi det ikke kan anses innhentet på lovlig måte.
Grunnet sakens oppstart førstkommende mandag bes det om at retten vurderer spørsmålet så snart som mulig. Dersom retten ikke finner det forsvarlig å fremme saken i den situasjonen som nå har oppstått bør hovedforhandling utsettes.»
Forsvarer for tiltalte D, advokat Klevenberg, har i uttalelse til retten av 13. oktober d.å., anført følgende:
«Det vises til rettens brev av i dag, der det forespørres om mitt syn på saken.
Som påtalemyndigheten er klar over, har den franske Høyesterett nå nektet den franske påtalemyndigheten å føre bla Encro chat bevisene i en helt fersk avgjørelse. Slik jeg oppfatter saken, har formelt Høyesterett opphevet den franske versjonen av lagmannsretten sin avgjørelse.
Sagt svært forenklet, oppfatter jeg den norske domstolen dit hen at av de tre kumulative vilkår som må foreligge, må blant annet beviset fra utlandet være lovlig innhentet etter lokal lov.
Det er åpenbart ikke tilfelle i den nåværende sitasjon som foreligger, og før jeg vurderer om det skal begjæres utsettelse av saken, bes det bekreftet fra påtalemyndigheten at denne innhenter og oversetter den franske Høyesterett og lagmannsrett sine avgjørelser. Jeg antar at dette allerede er gjort, i det vi er klar over at det er flere større saker som verserer i det norske rettssystemet der er i samme situasjon som i herværende.
Jeg ber derfor påtalemyndigheten om å bekrefte ovennevnte eller besørge ovennevnte, snarest.
Før dette er mottatt, finner jeg det noe vanskelig å kommentere begjæringene og den rettslige situasjon som foreligger. Jeg vil besørge mine kommentarer straks de franske avgjørelsene er mottatt i oversatt versjon.
Det antas at retten og de øvrige aktørene har tilsvarende ønske.
Skulle slik oversettelse og innhenting mot formodning ikke la seg gjennomføre før fristen, begjæres saken utsatt frem til spørsmålet er avklart.»
Forsvarer, advokat Jonas Saeme, har i uttalelse til retten den 13. oktober d.å., anført følgende:
«Herved inngis uttalelse på vegne av min klient C.
Begjæringen om bevisavskjæring gjelder de bevis påtalemyndigheten vil påberope seg fra materiale knyttet til applikasjonene Encro, Sky og Anom som bevis under hovedforhandlingen.
Jeg kan innledningsvis opplyse at C ikke har benyttet noen av disse applikasjonene på sin ordinære Huawei mobiltelefon, hvilket heller ikke etter min forståelse pretenderes av påtalemyndigheten. Til tross for dette vil jeg i lys av særlig den seneste tids rettsutvikling begjære bevisene fra applikasjonene Encro, Sky og Anom avskåret som bevis under den forestående hovedforhandlingen også på vegne av C.
I korte trekk har Kjæremålsutvalget ved Straffekammeret ved den franske Høyesterett slått fast i sin avgjørelse av 11. oktober d.å. at betingelsene for gyldigheten av bevisene EncroChat representerer som sådan ikke har vært oppfylt. Forsvaret har aldri vært gitt, ei heller her i Norge, innsyn i hvordan bevisene faktisk ble sikret og dernest ikke hatt anledning til å etterprøve om de prosessuelle forholdene i fransk straffeprosess har vært etterlevd. Det er også slått fast at prosedyren manglet riktighetsbekreftelser som fransk straffeprosess fordrer ved slike metoder som er brukt for innhenting av EncroChat. Dette medfører at det per nå hersker vesentlig grad av tvil om hvorvidt beviset er lovlig innhentet etter fransk lov.
Den konsekvens dette får for vår sak er at det i alle fall det ene vilkåret Høyesterett oppstilte som et minimumskrav for å føre bevis etter norsk rett om at «[b]evisene må være lovlig innhentet etter de reglene som gjelder i det aktuelle landet» åpenbart ikke er oppfylt på det nåværende tidspunkt. Dette sår også tvil om hvorvidt vilkår tre om at «[i]nnhentingen må ikke være gjennomført på en måte som gjør at bruken som bevis vil være i strid med grunnleggende norske verdier» er oppfylt.
Jeg nøyer meg i det videre med å vise til de bemerkninger inngitt av advokat Nordhus' og advokat Risnes' som i det vesentlige kan tiltres også på vegne av C.
Bevisene tilknyttet Encrochat, Sky ECC og Anom må derfor frafalles som bevisav påtalemyndigheten, eventuelt avskjæres i sin helhet av retten.
Denne side vil imidlertid påpeke at en eventuell utsettelse av saken er svært uheldig for C. Han har sittet varetektsfengslet i totalt 1 og 1⁄2 år for et forhold han nekter straffeskyld for. Dette er svært belastende for både han og hans familie. Saken har i tillegg vært utsatt ved en tidligere anledning.»
Forsvarer for tiltalte E, advokat Sletten, har i uttalelse til retten den 13. oktober d.å., anført følgende:
«Det vises til prosesskriv av 12.10.22 fra forsvarerne til A. Det argumenteres for bevisavskjæring av meldingene fra de krypterte meldingstjenestene, evt. utsettelse av saken.
Dette støttes av de andre forsvarerne i saken.
Denne side tiltrer de øvriges bemerkninger i sakens anledning.
Samtlige av de tiltalte er pr. tid i varetekt. For E, lik de andre, er det en stor påkjenning å sitte frihetsberøvet. Han opplever tiden tungt. Hans kone nedkom med parets fjerde barn mens han satt i varetekt. Videre har ikke han benyttet noen av de krypterte meldingstjenestene som nevnt i adv. Nordhus' prosesskriv.
Derimot gitt den uklare situasjonen rundt lovligheten av en stor del av sakens beviser, synes det vanskelig at rettssaken kan avvikles som berammet.
På vegne av E vil en tiltre de øvriges begjæring at bevisene om bevisavskjæring, subsidiært at saken utsettes.»
Retten tilføyer at advokat Sletten har protestert mot utformingen av påtalemyndighetens hjelpedokument.
Påtalemyndigheten v/statsadvokat Bærland har i tilsvar av 14. oktober d.å. anført følgende:
«Innledende bemerkninger
Det vises til straffesak mot A m.fl. Videre vises det til tingrettens brev av 13. ds.
Samtlige forsvarere fremsatte som kjent også i mars d.å. begjæring om avskjæring av materiale innhentet ved dataavlesning av kommunikasjon på EncroChat, SkyEcc og ANOM som bevis. Til tross for at EncroChat-materialet og SkyEcc-materialet utelukkende er relevant for tiltalens post I a vedrørende A, har også de øvrige forsvarere – den gang som nå – begjært dette materiale avskåret.
Som følge av første gangs fremsettelse av begjæringer om bevisavskjæring ble det herfra inngitt et nokså omfattende tilsvar den 16. mars d.å. Tilsvaret var ledsaget av et faktisk utdrag, og kort tid senere ble det i tillegg oversendt et tilhørende juridisk utdrag.
Vurderingene og anførslene i nevnte tilsvar opprettholdes. På grunn av den meget korte tid som nå er til rådighet – og som var avsatt til annen nødvendig saksforberedelse – ser en seg nødt til å vise til tilsvaret i sin helhet, idet dette fortsatt er dekkende for påtalemyndighetens syn. Dog er det påkrevet å knytte noen bemerkninger til HR-2022-1314-A og de utenlandske rettsavgjørelser som forsvarerne har trukket frem, samt for øvrig komme med enkelte presiseringer.
Vedlagt oversendes:
I pkt. 2 gjengis en presentasjon av påtalemyndighetens argumentasjon og strukturen i tilsvaret, i tillegg til at det gis en redegjørelse for enkelte endringer og suppleringer av faktisk og rettslig art.
I pkt. 3 gis en redegjørelse for HR-2022-1314-A og kjennelsens betydning for anførslene i tilsvaret.
I pkt. 4 knyttes det bemerkninger til de utenlandske rettsavgjørelser som forsvarerne har trukket frem.
I pkt. 5 oppsummeres påtalemyndighetens vurderinger og anførsler hva gjelder bevisavskjæringsspørsmålet.
I pkt. 6 knyttes det merknader til noen innsigelser til et av påtalemyndighetens hjelpedokumenter, som to av forsvarerne har fremsatt etter utløpet av tingrettens frist for slike innsigelser.
I pkt. 7 gis avsluttende bemerkninger etterfulgt av påtalemyndighetens påstand.
2. Tilsvaret
2.1 Påtalemyndighetens anførsler og opplegget av tilsvaret
I tilsvarets pkt. 3 er påtalemyndighetens anførsler og opplegget av tilsvaret oppsummert slik:
«Prinsipalt anføres for det første at ingen av de tiltalte i den foreliggende sak er berettiget til å begjære avskjæring av Encrochat-materialet og SkyEcc-materialet som bevis. For det annet – hva gjelder ANOM-materialet – anføres at kun meldinger sendt mellom A og B kan begjæres avskåret og undergis realitetsbehandling av tingretten. Det rettslige grunnlag for disse anførsler er det redegjort nærmere for nedenfor under pkt. 10.2.3.3 og 10.2.4.4. (De aktuelle avsnitt anbefales lest allerede innledningsvis.) Hovedtrekkene er som følger:
For så vidt angår de nevnte deler av det omstridte materiale som ingen av de tiltalte er berettiget til å beskjære bevisavskjæring av, nedlegger påtalemyndigheten påstand om avvisning.
Gitt at retten ikke avviser begjæringene i tråd med ovennevnte, drøfter imidlertid påtalemyndigheten også i dette tilsvar subsidiært det materielle spørsmål om bevisavskjæring for så vidt gjelder denne datamengde.
Hva gjelder den resterende del – ANOM-materialet bestående av meldinger sendt mellom A og B – må begjæringene om bevisavskjæring uansett undergis realitetsbehandling av tingretten.
Med hensyn til de materielle spørsmål anføres for det første at bevisinnhentingen var lovlig etter både folkeretten og utenlandsk rett. For så vidt gjelder utenlandsk rett bygger dette standpunkt på et prinsipalt syn om at norske domstoler ikke bør prøve lovligheten. Subsidiært er en av den oppfatning at det må legges til grunn som sannsynliggjort – og dermed bevist i denne sammenheng – at bevisinnhentingen var lovlig. Hva gjelder folkeretten bygger standpunktet på påtalemyndighetens selvstendige vurdering av de aktuelle spørsmål.
Under forutsetning av at bevisinnhentingen anses lovlig anføres at reglene om bruk av lovlige utenlandske bevis ikke aktualiserer begrensninger som kan lede til bevisavskjæring.
Under forutsetning av at bevisinnhentingen anses ulovlig anføres at bevisene må tillates ført etter en helhetsvurdering basert på EMDs og Høyesteretts doktriner om ulovlig ervervet bevis.
Drøftelsen i tilsvaret er lagt opp på følgende måte:
2.2 Enkelte endringer og suppleringer av faktisk og rettslig art
Etter at tilsvaret ble inngitt er det tilkommet omstendigheter av både faktisk og rettslig art som nødvendiggjør enkelte presiseringer knyttet til hva som fremgår av tilsvaret:
3. HR-2022-1314-A
Den 30. juni d.å. avsa Høyesterett HR-2022-1314-A.8
Forholdet mellom tilsvaret og HR-2022-1314-A kan oppsummeres meget kort: Tilsvaret harmonerer med HR-2022-1314-A fullt ut. Standpunktet begrunnes i det følgende:
«[...] Lagmannsretten antok at der det er spørsmål om å bruke etterforskingsmateriale innhenta av utanlandsk styresmakt i ei norsk straffesak, er det – på den same måten som ved utlevering av lovbrytarar til land utanfor Norden og EU – ikkje nødvendig eller tenleg at norske domstolar overprøver om vurderingar frå utanlandske styresmakter er i samsvar med vedkomande lands rett, med mindre det ligg føre særlege grunnar som tilseier at det blir gjort nærare undersøkingar, til dømes brot på sentrale rettar etter Den europeiske menneskerettskonvensjonen (EMK). Eg sluttar meg til dette – og legg til at når provinnhentinga er basert på avgjerder frå ein fransk domstol, må det heilt spesielle omstende til for at norske domstolar skal ta stilling til om dei franske reglane er fylgde.» (Uthevet her)
· Tilsvarets pkt. 9 og 10 bygger på en forutsetning om at reglene om bruk av lovlige utenlandske bevis og reglene om ulovlig ervervet bevis er to ulike regelsett. Dette bekrefter Høyesterett i kjennelsens avsnitt 31-33.
«Der norske styresmakter ikkje har initiert etterforskinga, og dei utanlandske styresmaktene har opptredd lovleg etter eige lands rett, kan norske styresmakters kunnskap om metodebruken berre heilt unntaksvis føre til at prova ikkje kan nyttast i ei norsk sak.» (Original utheving)
Det hersker i dag ingen tvil om at hverken OP Emma (EncroChat), OP Limit (SkyEcc) eller OP Trojan Shield ble initiert av norsk politi eller påtalemyndighet.
«Eg er [...] samd med tingretten og lagmannsretten i at bruk av ein kryptert kommunikasjonsplattform som i all hovudsak blir nytta av kriminelle, ikkje har krav på vern. Personar som vel å ta i bruk ei slik teneste, må vera klare over moglegheita for overvaking og etterforsking. I slike tilfelle vil det gjennomgåande ikkje vera i strid med norsk rettskjensle å bruke materiale innhenta på denne måten som prov i ei straffesak. Eg legg til at når norske verdiar ikkje var eit hinder for bruk av materialet i saka i HR-2021-1336-U [om ANOM], er det vanskeleg å sjå at det kan vera eit hinder i saka her.»
Denne uttalelsen viser dessuten at Høyesterett opprettholder løsningen i HR-2021-1336-U for så vidt gjelder ANOM og gir den tilsvarende anvendelse for EncroChat.
Oppsummeringsvis har HR-2022-1314-A følgende rekkevidde:
4. De utenlandske rettsavgjørelser som forsvarerne har trukket frem
4.1 Fransk høyesterettsavgjørelse
Under henvisning til fransk høyesteretts beslutning av 11. ds. har forsvarerne anført at løsningen i HR-2022-1314-A ikke lenger kan opprettholdes og at ncroChat-materialet nå må anses ulovlig ervervet etter fransk rett. Dette er ikke korrekt.
Høyesterettsavgjørelsen er inntatt i tilleggsutdraget både på fransk og på norsk.9
Den franske forsvareren anførte at det ikke forelå en såkalt «attestation de sincérité» – dvs. en bekreftelse av resultatenes ekthet. Det fremkommer at appelldomstolen i Nancy ikke hadde vurdert spørsmålet, hvoretter appelldomstolens avgjørelse ble opphevet grunnet manglende kjennelsesgrunner på dette punkt. Avgjørelsen inneholder intet pålegg til appelldomstolen om å fremskaffe sertifisering. Fra høyesterettsavgjørelsen hitsettes:
«Med henvisning til artikkel 230-3 og 593 i straffeprosessloven:
Det fremkommer videre at spørsmålet er henvist til ny behandling ved appelldomstolen i Metz. Samtlige øvrige ankegrunner ble forkastet.
Høyesterettsavgjørelsen innebærer ingen avskjæring av EncroChat-data som bevis. Snarere bekreftes legitimiteten i de franske prosesser hva gjelder tilgang til EncroChat-data og bruken av de anvendte tekniske virkemidler, herunder bruken av en sikkerhetsgradert metode for innhenting.
Påtalemyndigheten har innhentet en avgjørelse fra appelldomstolen i Lyon som – i motsetning til appelldomstolen i Nancy – har tatt stilling til hvorvidt det kreves sertifisering i forbindelse med innhenting som er foretatt i EncroChat-sakene. Avgjørelsen – som ikke er rettskraftig – er inntatt i tilleggsutdraget både på fransk og med oversettelse til norsk av relevante avsnitt. Fra avgjørelsen hitsettes:
«Disse indikasjonene viser at i den grad det ble brukt en statlig ressurs underlagt sikkerhetsgradering for å penetrere selve systemet til Encrochat-plattformen, så ble det ikke gjennomført noen avlesning av data som skulle ha vært kryptert og som følgelig ville blitt dechiffrert i den betydningen som gis i de nevnte artiklene. Bestemmelsene i artikkel 230-3 fikk derfor ikke anvendelse, og dermed var det ikke nødvendig, og det var heller ikke anledning til det ut fra en sikkerhetsgradert begrensning, å supplere resultatet av avlesningen med tekniske anvisninger for hvordan dataene skulle forstås og brukes, eller sende med en bekreftelse for de oversendte resultatenes ekthet, undertegnet av den ansvarlige for det tekniske organet.»
Etter dette må det legges til grunn at sertifisering er en formalprosess som kommer i tid etter den gjennomførte innhenting, og som ikke påvirker lovligheten av innhentingen som sådan. EncroChat-data kan følgelig ikke avskjæres som ulovlig ervervet bevis grunnet manglende sertifisering.
Spørsmålet om sertifisering er knyttet til bruken av en sikkerhetsgradert innhentingsmetode, hvilket ikke er tilfellet for SkyEcc og ANOM. Den franske høyesterettsavgjørelsen har således ingen interesse overhodet for SkyEcc-materiale og ANOM-materiale.
4.2 Italiensk høyesterettsavgjørelse
Forsvarerne har i sin argumentasjon vedrørende SkyEcc trukket frem italiensk høyesteretts avgjørelse av 15. juli d.å.
Avgjørelsen gjaldt imidlertid dokumentinnsyn og har følgelig ingen interesse for spørsmålet om bevisavskjæring.
Dette sentrale poeng har forsvarerne i den sak som starter opp i Oslo tingrett f ørstkommende mandag tatt inn over seg:
4.3 Finsk førsteinstansavgjørelse
Forsvarerne har i sin argumentasjon vedrørende ANOM trukket frem en finsk førsteinstansavgjørelse.
En utenlandsk førsteinstansavgjørelse har ingen interesse.
For ordens skyld opplyses det om at finsk høyesterett den 13. ds. publiserte en artikkel på dens nettside om at domstolen skal behandle spørsmålet om bevisavskjæring av ANOM-materiale. Det fremgår av artikkelen at både tingsrätten og hovrätten tillot bevisene ført i den aktuelle sak.
5. Oppsummering for så vidt gjelder spørsmålet om bevisavskjæring
Som det vil ha fremgått av tilsvaret – supplert med ovennevnte merknader – er påtalemyndigheten fortsatt av den oppfatning at domstolen ikke har hjemmel til å avskjære EncroChat-materialet, SkyEcc-materialet og/eller ANOM-materialet som bevis.
Dette var rettstilstanden da tilsvaret herfra ble inngitt i mars d.å. – en rettstilstand som ble opprettholdt av Høyesterett ved HR-2022-1314-A, og som er upåvirket av de utenlandske rettsavgjørelser som forsvarerne har vist til.
Selv dersom tingretten skulle komme til at materialet er ulovlig innhentet, er det ikke dekning i EMDs og Høyesteretts praksis for å avskjære bevisene. En eventuell utvidelse av rekkevidden til reglene om ulovlig ervervet bevis kan bare foretas av EMD og Høyesterett.
I vår prosessordning er den nødvendige konsekvens av dette at tingretten må falle tilbake på utgangspunktet om fri bevisførsel, hvoretter den er forpliktet til å tillate at de aktuelle bevis blir ført.
Videre må det understrekes at de tiltaltes krav på i det hele tatt å få realitetsbehandlet en begjæring om bevisavskjæring i den foreliggende sak er svært begrenset:
6. Merknader til innsigelser mot bruk av hjelpedokument
Ved brev herfra av 22. september d.å. oversendte påtalemyndigheten til retten og forsvarerne hjelpedokument av s.d. med tittelen «Oversikt over sentrale personer mv.». Fra brevet hitsettes:
«Videre oversendes et hjelpedokument som gir en oversikt over sentrale personer mv. Påtalemyndigheten vil gjennomgå dokumentet i innledningsforedraget og benytte det aktivt under hovedforhandlingen.»
I det saksforberedende rettsmøte som fant sted den 26. september d.å. ba tingretten forsvarerne om å komme med eventuelle bemerkninger eller innvendinger til hjelpedokumentet innen den 10. ds. Ingen av forsvarerne fremsatte innsigelser til hjelpedokumentet innen rettens frist.
Ved brev herfra av 12. ds. oversendte påtalemyndigheten til retten og forsvarerne en revidert versjon av hjelpedokumentet. Det fremgår av brevet at det kun var tale om mindre justeringer:
«Det er lagt til to personer (G og H) og én bil (Honda Civic personbil med kjennemerke [kjennemerke]).»
I e-post av 13. ds. meddelte advokat Klevenberg følgende:
«Jeg holder i skrivende stund nå på å gå gjennom blant annet de presentasjoner som ønskes ført i retten fra påtalemyndighetens side. På en rekke punkter står det beskrivelser som eks 'påtalemyndighetens anførsel om tilknytning mv'.
En slik anførsel må gjerne bevisføres på ordinært vis, men den skal ikke liggemed i den dokumentasjonen som utdeles retten. Slike anførsler er subjektive vurderinger av bevis.» (Original utheving utelatt)
Advokat Sletten fremførte følgende budskap i e-post av s.d.:
«Jeg vil i likhet med min kollega, adv. Klevenberg, protesterte på at det i aktors innledningsforedrag benyttes ord som tilknytning eller lignede hva gjelder de gule strekene mellom personer i galleriet jf. oversikten over personer. Dette må evt bevisførsel påvises og prosederes på.»
Advokatenes protester er ikke rettslig underbygget.
Tar en advokatene på ordet synes advokat Klevenberg å kritisere noe som han oppfatter som dokumentbevis, mens advokat Sletten synes å ønske å legge føringer på aktors innledningsforedrag. Det har dog formodningen mot seg at de ikke har forstått at det her er tale om et hjelpedokument.
Advokat Sletten deltok i det nevnte saksforberedende rettsmøte. Advokat Klevenberg fikk oversendt sakens dokumenter den 7. ds. kl. 11:47. En tar det herfra for gitt at han var kjent med – eller i det minste burde ha forstått – at det var avholdt saksforberedende rettsmøte(r) og at han dermed var forpliktet til meget raskt å gjøre seg kjent med hva tingretten hadde besluttet vedrørende den videre saksforberedelse.
Det følger av anbefalingen «Bedre og mer effektiv straffesaksbehandling i domstolene (2)» – og er for øvrig nokså selvsagt – at det er viktig at det partene blir enige om under saksforberedelsen og som retten beslutter, blir respektert, slik at man unngår omkamper på et senere tidspunkt.18 I lys av dette er det svært vanskelig å forstå hvorfor advokat Klevenberg og advokat Sletten ikke har overholdt tingrettens frist. En slik opptreden motvirker lovens formål om å oppnå en forsvarlig, konsentrert og effektiv behandling.
Påtalemyndigheten mener selv at det aktuelle hjelpedokument er både lovlig, hensiktsmessig og nødvendig i dets nåværende form. Det er derfor ikke aktuelt å tilpasse dokumentet basert på advokatenes protester.
På denne bakgrunn ser en seg dessverre nødt til å be tingretten om i medhold av straffeprosessloven § 271a annet ledd å treffe beslutning om å tillate at hjelpedokumentet benyttes under hovedforhandlingen – dvs. under innledningsforedraget, bevisførselen og prosedyren – i dets nåværende form.
Som kjent følger det av straffeprosessloven § 278 tredje punktum at «for å lette fremstilling av argumentasjon og bevisføring kan det benyttes disposisjon, illustrasjon, oversikt eller annet hjelpemiddel» (uthevet her). I forarbeidene er det gitt nærmere føringer for praktiseringen av bestemmelsen:
«Ved valget av fremstillingsmåte er det avgjørende hvilken teknikk som fremstår mest hensiktsmessig for å opplyse saken. Hjelpemiddelet skal tjene formålet, som er å lette fremstillingen av argumentasjon eller bevis.» (Original utheving)
Det aktuelle hjelpedokument gir en oversikt over følgende:
I tillegg har hjelpedokumentet opplysninger om hva påtalemyndigheten vil anføre med hensyn til tilknytning mellom person på den ene side og kommunikasjonsanlegg, steder og kjøretøy på den annen side.
I hjelpedokumentet er det trukket et klart skille mellom hva som er uomtvistet (f.eks. at det i tidslinjen er inntatt ANOM-meldinger mellom «truckstart» og «lunchflight») og hva påtalemyndigheten vil anføre (f.eks. at det er A som har benyttet brukernavnet «lunchflight»).
At aktor kan redegjøre for påtalemyndighetens faktiske og rettslige anførsler i innledningsforedraget er sikker rett og trenger ingen nærmere begrunnelse. Dette ligger godt innenfor rammen av hva som kan meddeles i et innledningsforedrag. Det er like åpenbart at det er rettslig adgang til å innta de samme opplysninger i et hjelpedokument. Forutsetningen er imidlertid at det skilles klart mellom hva som anses uomtvistet og hva som kun er påtalemyndighetens anførsler, slik det er gjort i det foreliggende tilfelle.
Hjelpedokumentet har til formål å lette gjennomføringen av både vitneførsel og dokumentasjon.
Dens tørste gevinst knytter seg imidlertid til presentasjon av tidslinjen. Over fire dager vil påtalemyndigheten gjennomgå til sammen 1 444 sider med meldinger mellom 32 kommunikasjonsanlegg, samt andre bevis som er plassert i en kronologi. Hvis en gjør den øvelse å tenke seg bort opplysninger i innledningsforedraget og hjelpedokumentet om hva påtalemyndigheten vil anføre med hensyn til tilknytning mellom person og kommunikasjonsanlegg, er det vanskelig å se hva retten skal få ut av denne gjennomgangen. Bevisførselen vil da ikke være pedagogisk overhodet, og lovens formål om å oppnå en forsvarlig, konsentrert og effektiv behandling vil dermed ikke bli innfridd.
Påtalemyndigheten har intet alternativt opplegg som kan tjene lovens formål ved å sikre at de aktuelle bevis kan presenteres på en pedagogisk måte. Det er heller ikke tid til å utarbeide et nytt opplegg nå. Øvrig nødvendig saksforberedelse er satt på vent som følge av at forsvarerne valgte å fremsette begjæringer om bevisavskjæring kun fire dager før hovedforhandlingens planlagte oppstart.
Av hensyn til en forsvarlig behandling av saken er det helt avgjørende at retten treffer beslutning om å tillate at hjelpedokumentet blir benyttet i dets nåværende form.
7. Avsluttende bemerkninger og påstand
Som en konsekvens av påtalemyndighetens syn på spørsmålet om bevisavskjæring er det standpunktet herfra at det ikke foreligger omstendigheter som gjør det legitimt å utsette hovedforhandlingen. Påtalemyndigheten motsetter seg følgelig utsettelse.
For det tilfellet at tingretten beslutter å tillate bevisene ført – og avgjørelsen ankes -ber påtalemyndigheten om å få avgi uttalelse om eventuell begjæring om oppsettende virkning.
Påtalemyndigheten nedlegger slik påstand:
Subsidiært:
Begjæringene om avskjæring av materiale innhentet ved dataavlesning av kommunikasjon på EncroChat, SkyEcc og ANOM som bevis, tas ikke til følge.
Advokat Klevenberg har i brev av 14. oktober gitt følgende kommenterer til påtalemyndighetens tilsvar:
«Det vises til statsadvokatens brev til retten dags dato.
De øvrige forsvarerne har i all hovedsak angrepet de forhold som gjelder bevisavskjæring, og som en ren arbeidsfordeling meddeles det at denne side tiltrer argumentene til de øvrige forsvarerne. I all enkelthets navn, går den problematikken kun på om retten kan legge til grunn en norsk høyesterettsavgjørelse som bygger på gale premisser ift at den franske dommen faktisk er opphevet. Norsk rett kan ikke begynne å vurdere premissene i den franske dommen, men må kun forholde seg til domsslutningen som sådan. Legger man den til grunn, må beviset avskjæres – de vilkår som Høyesterett har lagt til grunn må være oppfylt, er vitterlig ikke oppfylt.
Hva angår dokumentutdraget spiller det ingen rolle hva statsadvokaten måtte mene om min fremdrift i forberedelsene – og det er han vitterlig også selv klar over.
Jeg ble oppnevnt 7. oktober. Jeg mottok dokumentene i saken 8. oktober kl 17:37. Etter å ha initiell konferanse med klient og så vidt startet med å få et overblikk over sakens realiteter, meddeler jeg statsadvokaten i brevs form allerede 13. oktober om mitt syn på de presentasjoner som skal fremmes for retten. Raskere enn dette kan neppe forventes av noen forsvarer, eller statsadvokat for den saks skyld.
Når det er sagt, anfører påtalemyndigheten at det er tidkrevende å endre presentasjonene. Dersom de er tilfelle, bør statsadvokaten verifisere at jeg har mottatt samtlige dokumenter, for de endringene jeg ber om er ikke nevneverdig tidkrevende.
Som eksempel kan jeg vise til følgende illustrasjon:
[..]
I dette bildet, slide nr 13, anfører påtalemyndigheten en tilknytning som ikke er relatert til faktiske tilstander. Det er påtalemyndighetens egen vurdering som tilsier at det er en tilknytning. I norsk rett har i bevisumiddelbarhet – og slike anførsler må i så fall fremføres av det vitne som mener at man kan innfortolke en slik tilknytning.
Når det gjelder tid og merarbeid ift å fjerne linjene, minner jeg statsadvokaten om hvor enkelt det er å fjerne slike linjer – man klikker på den og klikker delete. Særlig tidkrevende er det således ikke.
Hensett at statsadvokaten har bedt om rettens beslutning på at utdraget blir stående i den form det er nå, nedlegge det følgende påstand:
Hjelpedokument av 12. oktober endres slik at påtalemyndighetens egne anførsler fjernes»
Advokat Saeme har i brev av 16. oktober gitt følgende kommenterer til påtalemyndighetens tilsvar:
«Det vises til mine tidligere merknader på vegne av C. Herved inngis noen ytterligere merknader knyttet til bevisavskjæringsspørsmålet – særlig foranlediget av aktors tilsvar.
Denne side vil bemerke at en ikke er enig i aktors oppfatning av rekkevidden av HR-2022-1314-A hva gjelder kulepunkt to om EncroChat når han i sitt tilsvar konkluderer der med at avgjørelsen «løser bevisavskjæringsspørsmålet for så vidt gjelder EncroChat».
Høyesterett har jf. avsnitt 24 i den omtalte HR-2022-1314-A stadfestet at det er tre vilkår som må være oppfylt dersom innhentingen av beviset ikke ville vært lovlig etter norsk rett hvilket er følgende: «(i) Prova må vera innhenta etter reglane som gjeld i det aktuelle landet, (ii) den tiltalte må ha rett til innsyn i alle opplysningane som er innhenta, og (iii) innhentinga må ikkje vera gjennomført på ein måte som gjer at bruken som prov vil vera i strid med grunnleggande norske verdiar.»
Lagmannsretten la til grunn, hvilket Høyesterett ikke overprøver, at bevisene ikke ville vært lovlig etter norsk rett. Dette er premisset for den videre vurderingen Høyesterett foretar når det henvises til de tre vilkårene nevnt ovenfor.
Det ene vilkåret som oppstilles, nemlig at bevisene må «vera innhenta etter reglane som gjeld i det aktuelle landet» er åpenbart ikke oppfylt på nåværende tidspunkt forså vidt gjelder EncroChat. Dette er direkte slått fast i avgjørelsen fra fransk Høyesterett når det der legges til grunn at å gi «attestation de sincérité», altså bekreftelse av resultatenes ekthet – som var en betingelse for gyldigheten av tiltaket – ikke foreligger. Når saken så er blitt henvist tilbake til appelldomstolen i Metz med pålegg om nettopp å verifisere hvorvidt de prosessuelle garantiene som forutsettes i saker som denne (som i Frankrike er karakterisert som «nasjonale forsvarshemmeligheter») faktisk er respektert og hvorvidt «attestation de sincérité» i det hele tatt eksisterer.
Man er således i kjernen av nettopp det vilkår (ii) oppstiller – nemlig hvorvidt bevisene er innhentet «etter reglene som gjeld i det aktuelle landet». Dette fremstår det klart at det per dags dato ikke kan sies og det hersker nå i beste fall vesentlig tvil rundt spørsmålet. Det må derfor sluttes ut ifra dette at spørsmålet om reglene i Frankrike er fulgt for innhentingen av bevisene EncroChat som sådan er uavklart etter fransk rett – hvilket er landet bevisene er innhentet i.
Det vil også endelig bemerkes at Høyesterett i den nevnte kjennelsen for EncroChat, som var det som var påstått avskåret i den nevnte avgjørelsen, under avsnittene 36-39 drøftet nettopp dette vilkåret – altså hvorvidt materialet var lovlig innhentet etter fransk rett. Det skal til dette bemerkes at Høyesterett jf. strpl § 388 første ledd var avskåret fra å overprøve lagmannsretten på dette punktet og var derfor nødt til å legge til grunn lagmannsrettens syn på nettopp dette.
Det uttales også samme sted av Høyesterett i avsnitt 37 om lagmannsrettens premisser som den har bygget på:
«Eg skyt likevel inn at lagmannsretten var tilbakehalden med å prøve spørsmålet, slik at konklusjonen også byggjer på ei vurdering av kor langt norske domstolar kan og skal gå i å overprøve franske domstolar. Lagmannsretten antok at der det er spørsmål om å bruke etterforskingsmateriale innhenta av utanlandsk styresmakt i ei norsk straffesak, er det – på den same måten som ved utlevering av lovbrytarar til land utanfor Norden og EU – ikkje nødvendig eller tenleg at norske domstolar overprøver om vurderingar frå utanlandske styresmakter er i samsvar med vedkomande lands rett, [...]»
På samme måte vil retten her måtte avstå med å overprøve den avgjørelse som nå foreligger fra franske domstoler knyttet til hvorvidt prosedyrer og regler er fulgt for innhentingen etter fransk rett – hvilket aktor i realiteten gjør ved sin vurdering for så vidt gjelder den franske Høyesterettsavgjørelsen punkt 4.1 når han konkluderer med at «sertifisering er en formalprosess som kommer i tid etter den gjennomførte innhenting, og som ikke påvirker lovligheten av innhentingen som sådan».
Premisset for at HR-2022-1314-A skulle hatt noen rekkevidde for så vidt gjelder EncroChat er ikke lenger til stede.
Tingretten må således nekte bevisene så langt gjelder EncroChat ført under hovedforhandlingen. Subsidiært er det klart at saken må utsettes inntil det er avklart hvorvidt reglene som gjelder i Frankrike for innhentingen av beviset er avklart.»
Påtalemyndigheten v/konst. statsadvokat Bærland har kommentert spørsmålet om utformingen av hjelpedokumentet i brev av 17. oktober;
«Det vises til straffesak mot A m.fl. Videre vises det til advokat Klevenbergs brev av 14. ds.
Påtalemyndigheten er trygg på at tingretten forstår hva påtalemyndigheten har ment i dens argumentasjon vedrørende hjelpedokumentet, jfr. brev herfra av 14. ds. pkt. 6. Om retten er enig er selvsagt en annen sak, og en avventer lojalt rettens beslutning.
Advokat Klevenbergs brev gir imidlertid inntrykk av at han fortsatt ikke forholder seg til at det er tale om et hjelpedokument – og ikke et bevis. Han henviser til bevisumiddelbarhetsprinsippet. Dette prinsipp – også omtalt som prinsippet om direkte bevisførsel – bygger som kjent på at den dømmende rett skal få umiddelbart inntrykk av bevisene og førstehåndsopplysninger fra parter, vitner og bevismaterialet for øvrig.1 Det er imidlertid ikke tvilsomt – og sier seg selv – at bevisumiddelbarhets- prinsippets anvendelsesområde er begrenset til bevis. Av straffeprosessloven § 278 fjerde punktum følger det at «[h]jelpedokumenter [...] ikke [skal] utgjøre bevis i saken uavhengig av den redegjørelse de skal være til støtte for» (uthevet her). Bevisumiddelbarhetsprinsippet kommer således ikke til anvendelse på hjelpedokumenter.
Videre synes advokat Klevenberg å mene at han nå har tilbakevist påtalemyndighetens påstand om at det ikke er tid til å utarbeide et nytt opplegg. Han hevder at det ikke er tidkrevende å foreta de endringer han ber om og har i den forbindelse redegjort for hvorledes dette rent teknisk kan gjøres i PowerPoint. Til dette er det å si at det selvsagt ikke er tidkrevende å foreta de endringer som advokat Klevenberg ber om. Men det han ber om er at påtalemyndighetens opplegg suspenderes; han ønsker å forhindre at retten får kunnskap om påtalemyndighetens anførsler før prosedyren. Følgene av at påtalemyndigheten forhindres fra å presentere dens anførsler er at retten ikke settes i stand til å forstå bevisførselen, hvilket ikke kan forsvares. Det fastholdes herfra at det ikke er tid til å utarbeide et alternativt opplegg som kan ivareta lovens formål om å oppnå en forsvarlig, konsentrert og effektiv behandling.
Det er for øvrig ikke mulig for advokat Klevenberg å forhindre at kunnskap om påtalemyndighetens anførsler tilflyter retten på annen måte. Som det ble gjort rede for i nevnte brev herfra, ligger det trygt innenfor rammen av § 289 annet ledd at aktor kort redegjør for påtalemyndighetens faktiske og rettslige anførsler under innlednings- foredraget. Videre er § 302 ikke til hinder for at det under dokumentasjonen blir opplyst til retten hva som vil bli anført mht. det enkelte bevis, f.eks. hvem som har benyttet et bestemt brukernavn. At det ikke knytter seg betenkeligheter til å presentere anførsler på denne måte illustreres av rettens adgang etter § 274 b første ledd til å be om at påtalemyndigheten utarbeider en skriftlig redegjørelse for saken. En slik redegjørelse skal bl.a. inneholde en oversikt over anførsler.
De bevis som underbygger de aktuelle anførsler har et fragmentarisk preg. Opplysninger om tilknytning mellom person og brukernavn er bl.a. gitt i ulike forklaringer fra tiltalte og vitner, de følger av analyser som politiet har foretatt, de stammer fra utenlandske myndigheter og de vil bli anført å kunne utledes av enkelte meldinger som sådan. Bevisene vil nødvendigvis måtte bli presentert på helt ulike tidspunkter i hovedforhandlingen. Det er ikke mulig å fremføre det samlede bevisbilde hva gjelder tilknytning før meldingene blir dokumentert. Dersom retten ikke på en pedagogisk måte får informasjon om påtalemyndighetens anførsler – som det på vanlig måte vil bli ført bevis for på et senere tidspunkt i hovedforhandlingen – vil det ikke være mulig for retten å forstå bevisene. Og uten oversikt over de bevistemaer som aktualiseres av anførslene vil retten heller ikke være i stand til å vurdere hvorvidt et bevistema er tilstrekkelig opplyst eller ei.
Større bruk av hjelpedokumenter er ett av flere tiltak som lovgiver har trukket frem for å realisere målsettingen om effektivisering av hovedforhandlingen:
«I større saker vil hjelpedokumenter og andre pedagogiske virkemidler kunne være nyttige verktøy for å forenkle presentasjonen av bevis under hoved- og ankeforhandlingen. Dette kan gjøre det lettere for retten og partene å holde oversikt over faktum og fokusere på det som er sentralt i saken. Denne typen hjelpemidler kan derfor med fordel brukes i større grad enn i dag, og det er ikke noe til hinder for at retten oppfordrer til dette i den enkelte sak.» (Uthevet her)
Det følger av § 278 fjerde punktum at «[h]jelpedokumenter [...] ikke [skal] ha karakter av skriftlig prosedyre». De aktuelle markeringer i hjelpedokumentet går klar av dette forbud med god margin. Selv om påtalemyndigheten både kan og vil presentere sine anførsler muntlig både under innledningsforedraget og dokumentasjonen, vil det være svært vanskelig for retten – om ikke umulig – å holde oversikt over disse opplysninger og dermed forstå bevisførselen dersom påtalemyndigheten nektes å benytte det aktuelle hjelpedokument i dets nåværende form.
Dokumentet er et lovlig, pedagogisk og nødvendig virkemiddel for retten for å holde oversikt over saken.
Avslutningsvis bemerkes for ordens skyld at advokat Klevenbergs påstand om at han «mottok dokumentene i saken 8. oktober kl 17:37» står i sterk kontrast til hva han selv skrev i e-post hit den 7. ds. kl. 16:28 med gjenpart til tingretten.4 Uavhengig av dette måtte de øvrige aktører kunne forvente at han umiddelbart gjorde seg kjent med rettens beslutninger om den videre saksforberedelse og forholdt seg lojalt til disse.
Advokat Klevenbergs argumentasjon vedrørende bevisavskjæring foranlediger ingen merknader herfra. Det gjør heller ikke advokat Saemes brev av 16. ds.»
Retten legger til grunn at dersom tilsvarende innhenting, i dette tilfellet avlesning av sannsynligvis både server og mobiltelefoner, ville vært tillatt i Norge, så er det ingen grunn til å avskjære bruken av materialet som bevis i straffesaken. Til illustrasjon vises til HR-2022-1314-A avsnitt 34 og 35, som omhandlet data fra EncroChat, hvor det uttales;
«Påtalemakta har gjort gjeldande at tvangsmiddelbruken, som innebar avlesing av data både på sørvaren og telefonane, uansett ville ha vore tillaten etter norsk rett, jf. straffeprosesslova § 216 o, og at materialet i så fall utan ytterlegare kvalifikasjon vil kunne nyttast som prov i ei norsk straffesak. Eg er samd i at dersom materialet kunne ha vore henta inn på tilsvarande måte i Noreg, er det ingen grunn til å avskjera det som prov.
Vårt tilfelle ser ut til å vera omfatta av ordlyden, men det er for meg ikkje nødvendig å ta stilling til den nærare rekkjevidda av § 216 o og den hypotetiske bruken av føresegna i dette tilfellet, då føresegna under alle omstende vil vera eit tungt moment i vurderinga av om det er i strid med grunnleggande norske verdiar å føre datamaterialet som prov. Eg kjem attende til dette»
***
Retten har etter en helhetsvurdering kommet til at tilsvarende innhenting av materiell fra krypteringstjenestene EncroChat og Sky ECC ville vært tillatt etter norsk rett i medhold av straffeprosessloven § 216 o, og at det derfor ikke er grunn til å avskjære materialet som bevis i straffesaken med oppstart den 19. oktober d.å.
Retten kan ikke se at det er noen grunn til å sondre mellom data innhentet fra EncroChat og Sky ECC. Ved vurderingen har retten lagt til grunn at den tekniske løsningen i all hovedsak er lik for de to krypteringstjenestene, og at tvangsmiddelbruken (innhentingen av informasjon ved skjult dataavlesning) har foregått på samme måte, det vil si ved tekniske løsninger som gjorde det mulig å dekryptere og avlese data hentet fra tjenestenes servere og/eller fra brukernes mobiltelefoner.
Når det gjelder innhenting av materialet fra krypteringstjenesten Anom, legger retten imidlertid til grunn at tilsvarende innhenting ikke ville vært tillatt etter norsk rett. En vil komme tilbake til dette under punkt 2.
Fremgangsmåten som er benyttet ved innhenting av materialet (EncroChat/Sky ECC), faller etter rettens oppfatning inn under anvendelsesområdet til straffeprosessloven § 216 o (dataavlesning). Retten slutter seg til følgende lovanvendelse, foretatt av Oslo tingrett i kjennelse av 4. mars 2022 (sak 21-167242MED-TOSL/07):
«Retten tar først stilling til om bevisene som gjelder materiale fra EncroChat og SKY ECC, som fransk og nederlandsk politi innhentet og bragte videre til norsk politi, ville vært lovlig å innhente av norsk politi. Retten skal i den anledning først bemerke at det ut fra det som har fremkommet må legges til grunn at den tekniske løsningen som ble installert på EncroChats server i Frankrike, «mest sannsynlig» (som det uttrykkes i Borgarting lagmannsretts ovennevnte kjennelse av 19. januar 2022) ga mulighet til dataavlesning både på serveren og på telefonene som har vært i bruk (herunder på telefonene som har befunnet seg i Norge). Det vises her til lagmannsrettens grundige redegjørelse på sidene 10-14 hvor det konkluderes med at «[s]ammen synes serveren, telefonene og de øvrige komponenter å være et elektronisk kommunikasjonsnettverk som utgjør et «datasystem» slik dette er definert i Europarådets konvensjon 8. november 2001 om bekjempelse av kriminalitet som knytter til informasjons- og kommunikasjonsteknologi artikkel 1 bokstav a». Partene har også under rettsmøtet sagt seg enige i at det må legges til grunn at det av fransk og nederlandsk politi ble foretatt avlesning av data som befant seg på telefoner i Norge. På bakgrunn av det som fremkom under rettsmøtet legger retten til grunn at hva gjelder data fra SKY ECC, ble det også foretatt avlesninger på slike telefoner som befant seg i Norge.
Påtalemyndigheten har under henvisning til straffeprosessloven § 216 o anført at norsk rett tillater avlesning selv om det legges til grunn at avlesningen som ble foretatt av franske og nederlandske myndigheter har skjedd på telefoner i Norge. Nevnte bestemmelse gir politiet, etter kjennelse fra retten, adgang til å foreta «avlesning av ikke offentlig tilgjengelige opplysninger i et datasystem (dataavlesing)» når noen med skjellig grunn mistenkes for (blant annet) en handling beskrevet i post I b) i tiltalen i nærværende sak. Det fremgår av bestemmelsens tredje ledd at tillatelse bare kan gis dersom det må antas at dataavlesning vil være av vesentlig betydning for å oppklare saken og at oppklaring ellers i vesentlig grad vil bli vanskeliggjort. Av bestemmelsens fjerde ledd fremgår det at «[d]et kan bare gis tillatelse til å avlese bestemte datasystemer eller brukerkontoer til nettverksbaserte kommunikasjons- og lagringstjenester som den mistenkte besitter eller kan antas å ville bruke. Avlesingen kan omfatte kommunikasjon, elektronisk lagrede data og andre opplysninger om bruk av datasystemet eller brukerkontoen»».
Borgarting lagmannsrett har i ovennevnte kjennelse av 19. januar 2022 på side 15 uttalt følgende om forståelsen av bestemmelsen:
«Riktignok åpner straffeprosessloven § 216 o, som trådte i kraft 9. september 2016, adgang for avlesning av et «datasystem» når noen med skjellig grunn mistenkes for visse forbrytelser, herunder grov narkotikaforbrytelse. Uttrykket bygger på den nevnte definisjonen i Europarådets konvensjon 8. november 2001, jf. Prop.68 L (2015–2016) side 270. Det er også riktig, som påtalemyndigheten viser til, at når bestemmelsen åpner for avlesning av datasystem, kan det også gjelde flere telefoner og server i et lukket nettverksløsning, jf. Prop.68 L (2015–2016) side 270. Samtidig er det på det rene at det bare kan gis tillatelse til å avlese «bestemte» datasystemer eller brukerkontoer som den mistenkte besitter eller kan antas å ville bruke, jf. § 216 o fjerde ledd. Datasystemet må identifiseres og angivelsen må være så spesifikk som mulig for å unngå tvil om hvilke objekter som tillates avlest. Om dette heter det i Prop.68 L (2015–2016) side 270:
I formuleringen «bestemte» ligger det et krav om at datasystemet eller brukerkontoen som skal avleses må identifiseres i politiets begjæring (og i politiets beslutning, dersom hastekompetansen benyttes) og i rettens kjennelse. Angivelsen må være så spesifikk som mulig for å unngå tvil om hvilke objekter som tillates avlest. Er det aktuelle datasystemet en mobiltelefon, vil for eksempel telefonens IMEI-nummer kunne brukes. Brukerkontoer kan identifiseres med brukernavn, eller e-postadresse dersom det er snakk om en e-postkonto».
På denne bakgrunn fant lagmannsretten det klart at «den som besitter eller antas å bruke datasystemet eller brukerkontoen som skal avleses, må identifiseres i begjæringen og rettens kjennelse, og at kravet om skjellig grunn må være oppfylt for vedkommende. Med andre ord ville man etter norsk rett ikke kunne få tillatelse i medhold av straffeprosessloven § 216 o til avlesning av de enkelte EncroChat-brukernes telefoner, uten at grunnvilkåret om skjellig grunn til mistanke hadde vært oppfylt for den enkelte brukeren.
Som nevnt er Borgarting lagmannsretts kjennelse påanket og påtalemyndigheten opplyste under det forberedende rettsmøtet at det i tilsvaret til anken vil bli anført at lagmannsrettens lovanvendelse på dette punkt ikke er korrekt. På denne bakgrunn finner retten – siden noen avgjørelse fra Høyesterett ennå ikke foreligger – at den må ta standpunkt til dette spørsmålet på grunnlag av annet rettskildemateriale.
Retten bemerker at Høyesterett (HR-2022-11314-A) [Skal vel være HR-2022-1314-A, Lovdatas anm] – se ovenfor – ikke tok stilling til spørsmålet om straffeprosessloven § 216 o kunne hjemlet metodebruken i dette konkrete tilfellet.
Oslo tingrett, i ovennevnte sak den 4. mars 2022, vurderte videre;
«Det er rettens oppfatning – som det også fremgår av lagmannsrettens kjennelse hva gjelder EncroChat – at den kommunikasjonen som ble avlest – både fra EncroChat- og SKY ECC materialet – var avlesning fra et datasystem. Det må også legges til grunn at da Lille tingrett ga tillatelse til avlesningene nevnt ovenfor, var det skjellig grunn til mistanke om straffbare handlinger som etter norsk rett ville medføre fengsel i 10 år eller mer, jf. straffeprosessloven § 216 o, første ledd bokstav a. Det vises til at det ifølge tillatelsene som ble gitt, var mistanke om at EncroChat-terminalene ble brukt til kriminelle formål, nemlig som ledd i befatning med betydelige mengder med narkotika. Det fremgår videre av Lille tingretts beslutninger at etterforskningen hadde vist at tillatelse til dataavlesning var eneste måten for å få identifisert og pågrepet brukerne som driver med kriminell virksomhet. Det fremgår imidlertid av Borgarting lagmannsretts kjennelse at retten ikke fant at alle vilkårene i straffeprosessloven § 216 o fjerde ledd var oppfylt. Det uttales at grunnvilkåret om skjellig grunn til mistanke etter lagmannsrettens oppfatning måtte være oppfylt for den enkelte bruker av telefonene (hvilket ikke var tilfelle).
Retten stiller seg tvilende til om lagmannsretten her bygger på en korrekt rettsoppfatning. Som det fremgår av NOU 2007:2 Lovtiltak mot datakriminalitet Delutredning II side 3, kan flere datasystemer inngå i et nett og som helhet anses som ett større datasystem. Det fremgår videre at datasystem kan være komponent i et elektronisk kommunikasjonsnett og likeledes kan et elektronisk kommunikasjonsnett være komponent i ett datasystem. Etter dette finner retten at meget taler for at serveren i Frankrike og telefonene som blant annet befant seg i Norge, utgjorde ett datasystem i relasjon til bestemmelsen i straffeprosessloven § 216 o fjerde ledd. I den anledning viser retten også til at det dreier seg om et lukket og kryptert system som bare brukere av EncroChat-telefoner (og SKY ECC-telefoner) kan benytte seg av. Retten finner videre at siden det i begjæringen til Lille tingrett var bedt om samtykke til avlesning av EncroChats server i Frankrike og avlesning «ved overføring via et nettverk for elektronisk kommunikasjon, på terminalene og de eksterne enhetene som er tilkoblet denne serveren for kunne fungere» – og at Lille tingrett samtykket i det – var det etter rettens oppfatning tilstrekkelig identifisering av objektene (datasystemet) som skulle avleses. Som det fremgår av det som av lagmannsretten er gjengitt fra Prop.68 L, er det datasystemet som skal identifiseres. Det er ikke nødvendig at brukeren av systemet identifiseres. I det foreliggende tilfelle var imidlertid dette også tilfelle siden mistanken var rettet mot EnroChat som sådan for bruk av dens terminaler til narkotikakriminalitet. Slik retten forstår det ble det av den franske domstolen gitt tillatelse til avlesning av både serveren og telefonene som var knyttet til den.
Det som fremgår om hvorvidt EncroChat-materialet var ett datasystem og om det forelå tilstrekkelig identifikasjon, gjelder tilsvarende for avlesningen av SKY ECC-materialet.
Retten finner etter dette at meget taler for at de norske materielle reglene for avlesning av data på EnroChat- og SKY ECC telefonene i utgangspunktet var oppfylt. Men når det – som her – er tale om telefoner som er tilgjengelige for et større antall personer, er det etter straffeprosessloven § 216 o tredje ledd annet punktum, jf. § 216 c annet ledd, et vilkår for avlesning at det foreligger særlige grunner. Retten finner at så er tilfelle i den foreliggende sak. Det vises til at det gjaldt skjellig grunn til mistanke om befatning med store mengder narkotika og at det – som det fremgår av beslutningene fra Lille tingrett – var av helt avgjørende betydning for å oppklare kriminaliteten at det ble foretatt avlesning av serveren og telefonene. Retten viser for øvrig til Rt-2005-199. Retten kan heller ikke se at avlesningen av datasystemet av andre grunner representerte noe uforholdsmessig inngrep.»
Retten deler disse vurderingene. Straffeprosessloven § 216 o, på samme måte som ved kommunikasjonskontroll etter § 216 a, oppstiller ikke krav om at mistenkte må være identifisert idet tvangsmiddelet iverksettes. Etter rettens oppfatning er det tilstrekkelig at det foreligger et tilstrekkelig mistankegrunnlag mot en person (som kan være uidentifisert), og som i det minste kan antas å bruke et identifisert datasystem.
Disse forutsetningene anses å være oppfylt i vårt tilfellet. Dersom det forelå tilstrekkelig sterk mistanke mot EncroChat og Sky ECC som kommunikasjonstjeneste (for på det tidspunktet uidentifiserte brukere), og hvor mistanken blant annet omhandlet grove narkotikaforbrytelser, og hvor det kunne antas at vedkommende ville bruke det konkretiserte datasystemet, så er det rettens oppfatning at vilkårene for dataavlesning i medhold av straffeprosessloven § 216 o ville vært oppfylt.
Det endrer ikke rettens oppfatning at det her er tale om et datasystem som var tilgjengelig for et større antall brukere, jf. straffeprosessloven § 216 o tredje ledd, jf. § 216 c annet ledd. Kravet til særlige grunner må klart anses å være oppfylt i dette tilfellet, hvor retten legger til grunn, slik saken er opplyst, at de tre krypteringstjenestene i all hovedsak ble benyttet av kriminelle som verktøy for kriminell aktivitet. Dette temaet har allerede blitt vurdert en rekke ganger av domstolene i tilsvarende avgjørelser, og retten nøyer seg med å vise til blant annet HR-2022-1314-A avsnitt 40, LB-2021-164345/LB-2021-164345/ LB-2021-168568, LB-2022-37594.
Ved vurderingen har retten videre sett hen til følgende uttalelse i HR-2022-1314-A avsnitt 44, hvor Høyesterett uttaler følgende;
«Under alle omstende veg det tungt – i tillegg til at det ikkje er tale om masseovervaking – at Stortinget gjennom vedtakinga av straffeprosesslova § 216 o har opna for datainnhenting i situasjonar som i alle fall etter ordlyden ligg nære opp til det me står overfor i saka her»
På bakgrunn av det ovenstående finner retten at innhentingen av dataene fra EncroChat og Sky ECC ville vært tillatt etter norsk rett, jf. straffeprosessloven § 216 o, og at materialet derfor kan brukes som bevis i straffesaken.
Begjæringene om avskjæring av materialet innhentet ved dataavlesning av kommunikasjon på EncroChat og Sky Ecc, tas ikke til følge.
Det er etter dette ikke nødvendig for retten å ta stilling til spørsmålet om det aktuelle bevismaterialet innhentet av utenlandske myndigheter, likevel ville kunne føres som bevis i norsk straffesak, selv om man la til grunn at norsk rett ikke tillater innhentingsmetoden. Retten har imidlertid merket seg Oslo tingretts kjennelse av 17. oktober (sak 21-167242MED-TOSL/07), hvor retten legger til grunn – basert på de opplysningene som var tilgjengelige for retten – at datamaterialet fra EncroChat og Sky ECC ble innhentet av franske myndigheter på lovlig måte, selv om det senere skulle vise seg at det ikke er mulig å fremskaffe dokumentasjon på deres ekthet (sertifikat). Begjæringene om avskjæring av materialet som bevis under straffesaken, som skal starte opp 18. oktober d.å., ble ikke tatt til følge.
Retten legger til grunn at dataavlesning i medhold av straffeprosessloven § 216 o, ikke ville vært tillat når det gjelder krypteringstjenesten Anom. Retten nøyer seg i denne sammenheng med å vise til at det ikke pågikk etterforskning mot tjenesten, som i realiteten ble utviklet og driftet av FBI, jf. påtalemyndighetens tilsvar av 16. mars 2022 punkt 9.3.2.8.
Retten viser til følgende beskrivelse av krypteringstjenesten i Oslo tingretts kjennelse i sak TOSL-2021-30329;
«Bakgrunnen for saken var en internasjonal politioperasjon, der den føderale amerikanske politimyndigheten FBI etablerte en kommunikasjonsløsning for kryptert informasjon (meldingsappen AnoM). Kommunikasjonen på plattformen ble overvåket, og informasjonsinnhentingen var rettet mot alle brukerne uavhengig av om det på forhånd forelå noen konkret mistanke om straffbare forhold. FBI oversendte informasjonen til politimyndigheter i andre land, bl.a. Norge, som innledet straffeforfølgning mot A»
Høyesteretts ankeutvalg (flertallet) har i HR-2021-1336-U, som gjaldt bevisavskjæring i en fengslingssak, akseptert at materiell innhentet fra krypteringstjenesten Anom kan brukes som bevis i norsk straffesak, selv om innhentingen av materialet ikke ville vært tillatt etter norsk rett.
Høyesterett la til grunn at bevisene var lovlig innhentet av amerikanske myndigheter, at innhentingen ikke kom i konflikt med norske verdier eller vernet om privatlivet etter EMK artikkel 8. Det vises i denne sammenheng blant annet følgende uttalelser i avgjørelsen;
«A har anført at informasjonen i dette tilfellet er innhentet gjennom masseovervåkning rettet mot alle brukerne av kommunikasjonsplattformen uavhengig av om det på forhånd forelå noen konkret mistanke om straffbare forhold. Den bærer preg av masseovervåkning av brukerne på en måte som ikke ville vært tillatt i Norge, hevdes det. Ifølge A er lagmannsrettens bruk av slik informasjon i strid med «grunnleggende norske verdioppfatninger».
Til dette har påtalemyndigheten innvendt at den aktuelle krypteringstjenesten er utviklet særlig med tanke på kriminelle, den er spredt blant kriminelle og er gjennomgående brukt av kriminelle. Det må brukes spesialtilpassede telefoner som ikke kan kjøpes på vanlig måte, og abonnement er kostbart. Betalingen må skje med lite sporbare betalingsmidler som kontanter eller kryptovaluta, og brukere må inviteres inn av andre brukere.
Lagmannsretten har for sin del kort lagt til grunn at det er etablert en kommunikasjonsplattform for kryptert kommunikasjon som er tatt i bruk av et stort antall brukere verden over, blant annet av kriminelle nettverk
Ankeutvalgets flertall – dommerne Skoghøy og Bull – bemerker at lagmannsretten med fordel kunne ha gitt en mer utførlig beskrivelse av kommunikasjonsplattformen og hvilke miljøer som lagmannsretten mener den er brukt av. Flertallet forstår det imidlertid slik at brukere av en slik plattform i det minste må være klar over at politiet vil gå ut fra at krypteringstjenesten i stor utstrekning brukes av kriminelle nettverk, og at brukerne dermed lett kan bli gjenstand for overvåkning og etterforskning. Bruk av resultatene fra overvåkningen av slike kommunikasjonsplattformer som ledd i etterforskning her i landet strider etter flertallets syn ikke mot grunnleggende norske verdier, eller mot vernet om privatlivet etter EMK artikkel 8, slik også lagmannsretten har kommet til»
Etter rettens syn er det videre sannsynliggjort at norsk politi ikke hadde noen aktiv rolle ved innhentingen av bevismaterialet. Materialet er ikke innhentet etter anmodning fra norsk påtalemyndighet, og retten oppfatter at det slik at politiet i så måte har vært en passiv mottaker av dataene.
Vilkårene for bruk av bevis innhentet på lovlig vis i utlandet, utviklet gjennom høyesterettspraksis, anses oppfylt i dette tilfellet, jf. Rt-2002 s. 1744, Rt-2005-1524 og HR-2021-1336-U (se ovenfor).
Retten har kommet til at det er anledning til å bruke materiellet fra krypteringstjenestene Anom, EncroChat og Sky ECC som bevis i herværende straffesak. Begjæringene om avskjæring av bevis og utsettelse av hovedforhandlingen tas etter dette ikke til følge.
Forsvarer, advokat Klevenberg, har i brev av 14 oktober d.å. (se side 21 ovenfor) lagt ned følgende påstand;
Påtalemyndigheten motsetter seg kravet.
Retten bemerker at den i saksforberedelsen til hovedforhandlingen, ikke har gjennomgått hjelpedokumentene som er utarbeidet og oversendt fra påtalemyndigheten. I forhold til kravet om fjerning, fremsatt av advokat Klevenberg, forholder derfor retten seg kun til eksemplet som det er vist til (det vil si markeringer i dokumenter som viser påtalemyndighetens anførsler om tilknytning).
Retten finner ikke grunn til å pålegge påtalemyndigheten å endre hjelpedokumentet, det vil si ved at markeringer som viser påtalemyndighetens anførsler om tilknytning mellom person og kommunikasjonsanlegg fjernes.
Etter rettens oppfatning er ikke hjelpedokumentet utformet på en måte som går utenfor rammene av straffeprosessloven § 278 tredje punktum. Det legges til grunn at dokumentet ikke utgjør bevis i saken, og at anførselen fra påtalemyndighetens side (som er markert tydelig i dokumentet) vil bli nærmere redegjort for i innledningsforedraget – og at temaet eventuell tilknytning sannsynligvis vil være et sentralt bevistema i bevisførselen. Sett hen til omfanget av varslet bevisførsel er det ønskelig at aktørene tar i bruk hjelpedokument eller andre virkemidler for å gjøre det lettere for rettens medlemmer å fokusere på det som presenteres som de sentrale bevistemaene i saken.
SLUTNING:
Saken omhandler i første rekke spørsmålet om bruk av data fra kommunikasjonstjenestene EncroChat, Sky ECC og Anom, som avlest og innhentet av utenlandske myndigheter og deretter overlevert til norsk politi, som bevis i straffesak i Norge. Dette overordnede temaet kan hensiktsmessig deles inn to konkrete spørsmål;
Dersom dette besvares bekreftende, det vil si at tilsvarende avlesning av både servere og brukernes mobiltelefoner kunne vært gjort innenfor rammene av straffeprosessloven § 216 o, så legger retten til grunn at det omtvistede materialet kan brukes som bevis i straffesaken i Norge uten ytterligere vilkår.
Dersom spørsmålet besvares benektende, det vil si at innhentingen ikke ville vært lovlig etter norsk rett, så må retten ta stilling til følgende;
Det er uomtvistet at det foreligger en ulovfestet lære om bruk av ulovlig ervervet bevis, herunder bruk av utenlandske bevis som ikke ville vært tillatt innhentet etter norsk rett. Retten skal komme tilbake til dette.
Etter å ha tatt stilling til disse to konkrete spørsmålene opp mot hver av krypterings- tjenestene (EncroChat, Sky ECC og Anom), vil retten avslutningsvis behandle kravet om at påtalemyndighetens hjelpedokument (slik dette er utformet på kjennelsestidspunktet) må rettes/endres, jf. punkt 3.
Retten legger til grunn at dersom tilsvarende innhenting, i dette tilfellet avlesning av sannsynligvis både server og mobiltelefoner, ville vært tillatt i Norge, så er det ingen grunn til å avskjære bruken av materialet som bevis i straffesaken. Til illustrasjon vises til HR-2022-1314-A avsnitt 34 og 35, som omhandlet data fra EncroChat, hvor det uttales;
«Påtalemakta har gjort gjeldande at tvangsmiddelbruken, som innebar avlesing av data både på sørvaren og telefonane, uansett ville ha vore tillaten etter norsk rett, jf. straffeprosesslova § 216 o, og at materialet i så fall utan ytterlegare kvalifikasjon vil kunne nyttast som prov i ei norsk straffesak. Eg er samd i at dersom materialet kunne ha vore henta inn på tilsvarande måte i Noreg, er det ingen grunn til å avskjera det som prov.
Vårt tilfelle ser ut til å vera omfatta av ordlyden, men det er for meg ikkje nødvendig å ta stilling til den nærare rekkjevidda av § 216 o og den hypotetiske bruken av føresegna i dette tilfellet, då føresegna under alle omstende vil vera eit tungt moment i vurderinga av om det er i strid med grunnleggande norske verdiar å føre datamaterialet som prov. Eg kjem attende til dette»
***
Retten har etter en helhetsvurdering kommet til at tilsvarende innhenting av materiell fra krypteringstjenestene EncroChat og Sky ECC ville vært tillatt etter norsk rett i medhold av straffeprosessloven § 216 o, og at det derfor ikke er grunn til å avskjære materialet som bevis i straffesaken med oppstart den 19. oktober d.å.
Retten kan ikke se at det er noen grunn til å sondre mellom data innhentet fra EncroChat og Sky ECC. Ved vurderingen har retten lagt til grunn at den tekniske løsningen i all hovedsak er lik for de to krypteringstjenestene, og at tvangsmiddelbruken (innhentingen av informasjon ved skjult dataavlesning) har foregått på samme måte, det vil si ved tekniske løsninger som gjorde det mulig å dekryptere og avlese data hentet fra tjenestenes servere og/eller fra brukernes mobiltelefoner.
Når det gjelder innhenting av materialet fra krypteringstjenesten Anom, legger retten imidlertid til grunn at tilsvarende innhenting ikke ville vært tillatt etter norsk rett. En vil komme tilbake til dette under punkt 2.
Fremgangsmåten som er benyttet ved innhenting av materialet (EncroChat/Sky ECC), faller etter rettens oppfatning inn under anvendelsesområdet til straffeprosessloven § 216 o (dataavlesning). Retten slutter seg til følgende lovanvendelse, foretatt av Oslo tingrett i kjennelse av 4. mars 2022 (sak 21-167242MED-TOSL/07):
«Retten tar først stilling til om bevisene som gjelder materiale fra EncroChat og SKY ECC, som fransk og nederlandsk politi innhentet og bragte videre til norsk politi, ville vært lovlig å innhente av norsk politi. Retten skal i den anledning først bemerke at det ut fra det som har fremkommet må legges til grunn at den tekniske løsningen som ble installert på EncroChats server i Frankrike, «mest sannsynlig» (som det uttrykkes i Borgarting lagmannsretts ovennevnte kjennelse av 19. januar 2022) ga mulighet til dataavlesning både på serveren og på telefonene som har vært i bruk (herunder på telefonene som har befunnet seg i Norge). Det vises her til lagmannsrettens grundige redegjørelse på sidene 10-14 hvor det konkluderes med at «[s]ammen synes serveren, telefonene og de øvrige komponenter å være et elektronisk kommunikasjonsnettverk som utgjør et «datasystem» slik dette er definert i Europarådets konvensjon 8. november 2001 om bekjempelse av kriminalitet som knytter til informasjons- og kommunikasjonsteknologi artikkel 1 bokstav a». Partene har også under rettsmøtet sagt seg enige i at det må legges til grunn at det av fransk og nederlandsk politi ble foretatt avlesning av data som befant seg på telefoner i Norge. På bakgrunn av det som fremkom under rettsmøtet legger retten til grunn at hva gjelder data fra SKY ECC, ble det også foretatt avlesninger på slike telefoner som befant seg i Norge.
Påtalemyndigheten har under henvisning til straffeprosessloven § 216 o anført at norsk rett tillater avlesning selv om det legges til grunn at avlesningen som ble foretatt av franske og nederlandske myndigheter har skjedd på telefoner i Norge. Nevnte bestemmelse gir politiet, etter kjennelse fra retten, adgang til å foreta «avlesning av ikke offentlig tilgjengelige opplysninger i et datasystem (dataavlesing)» når noen med skjellig grunn mistenkes for (blant annet) en handling beskrevet i post I b) i tiltalen i nærværende sak. Det fremgår av bestemmelsens tredje ledd at tillatelse bare kan gis dersom det må antas at dataavlesning vil være av vesentlig betydning for å oppklare saken og at oppklaring ellers i vesentlig grad vil bli vanskeliggjort. Av bestemmelsens fjerde ledd fremgår det at «[d]et kan bare gis tillatelse til å avlese bestemte datasystemer eller brukerkontoer til nettverksbaserte kommunikasjons- og lagringstjenester som den mistenkte besitter eller kan antas å ville bruke. Avlesingen kan omfatte kommunikasjon, elektronisk lagrede data og andre opplysninger om bruk av datasystemet eller brukerkontoen»».
Borgarting lagmannsrett har i ovennevnte kjennelse av 19. januar 2022 på side 15 uttalt følgende om forståelsen av bestemmelsen:
«Riktignok åpner straffeprosessloven § 216 o, som trådte i kraft 9. september 2016, adgang for avlesning av et «datasystem» når noen med skjellig grunn mistenkes for visse forbrytelser, herunder grov narkotikaforbrytelse. Uttrykket bygger på den nevnte definisjonen i Europarådets konvensjon 8. november 2001, jf. Prop.68 L (2015–2016) side 270. Det er også riktig, som påtalemyndigheten viser til, at når bestemmelsen åpner for avlesning av datasystem, kan det også gjelde flere telefoner og server i et lukket nettverksløsning, jf. Prop.68 L (2015–2016) side 270. Samtidig er det på det rene at det bare kan gis tillatelse til å avlese «bestemte» datasystemer eller brukerkontoer som den mistenkte besitter eller kan antas å ville bruke, jf. § 216 o fjerde ledd. Datasystemet må identifiseres og angivelsen må være så spesifikk som mulig for å unngå tvil om hvilke objekter som tillates avlest. Om dette heter det i Prop.68 L (2015–2016) side 270:
I formuleringen «bestemte» ligger det et krav om at datasystemet eller brukerkontoen som skal avleses må identifiseres i politiets begjæring (og i politiets beslutning, dersom hastekompetansen benyttes) og i rettens kjennelse. Angivelsen må være så spesifikk som mulig for å unngå tvil om hvilke objekter som tillates avlest. Er det aktuelle datasystemet en mobiltelefon, vil for eksempel telefonens IMEI-nummer kunne brukes. Brukerkontoer kan identifiseres med brukernavn, eller e-postadresse dersom det er snakk om en e-postkonto».
På denne bakgrunn fant lagmannsretten det klart at «den som besitter eller antas å bruke datasystemet eller brukerkontoen som skal avleses, må identifiseres i begjæringen og rettens kjennelse, og at kravet om skjellig grunn må være oppfylt for vedkommende. Med andre ord ville man etter norsk rett ikke kunne få tillatelse i medhold av straffeprosessloven § 216 o til avlesning av de enkelte EncroChat-brukernes telefoner, uten at grunnvilkåret om skjellig grunn til mistanke hadde vært oppfylt for den enkelte brukeren.
Som nevnt er Borgarting lagmannsretts kjennelse påanket og påtalemyndigheten opplyste under det forberedende rettsmøtet at det i tilsvaret til anken vil bli anført at lagmannsrettens lovanvendelse på dette punkt ikke er korrekt. På denne bakgrunn finner retten – siden noen avgjørelse fra Høyesterett ennå ikke foreligger – at den må ta standpunkt til dette spørsmålet på grunnlag av annet rettskildemateriale.
Retten bemerker at Høyesterett (HR-2022-11314-A) [Skal vel være HR-2022-1314-A, Lovdatas anm] – se ovenfor – ikke tok stilling til spørsmålet om straffeprosessloven § 216 o kunne hjemlet metodebruken i dette konkrete tilfellet.
Oslo tingrett, i ovennevnte sak den 4. mars 2022, vurderte videre;
«Det er rettens oppfatning – som det også fremgår av lagmannsrettens kjennelse hva gjelder EncroChat – at den kommunikasjonen som ble avlest – både fra EncroChat- og SKY ECC materialet – var avlesning fra et datasystem. Det må også legges til grunn at da Lille tingrett ga tillatelse til avlesningene nevnt ovenfor, var det skjellig grunn til mistanke om straffbare handlinger som etter norsk rett ville medføre fengsel i 10 år eller mer, jf. straffeprosessloven § 216 o, første ledd bokstav a. Det vises til at det ifølge tillatelsene som ble gitt, var mistanke om at EncroChat-terminalene ble brukt til kriminelle formål, nemlig som ledd i befatning med betydelige mengder med narkotika. Det fremgår videre av Lille tingretts beslutninger at etterforskningen hadde vist at tillatelse til dataavlesning var eneste måten for å få identifisert og pågrepet brukerne som driver med kriminell virksomhet. Det fremgår imidlertid av Borgarting lagmannsretts kjennelse at retten ikke fant at alle vilkårene i straffeprosessloven § 216 o fjerde ledd var oppfylt. Det uttales at grunnvilkåret om skjellig grunn til mistanke etter lagmannsrettens oppfatning måtte være oppfylt for den enkelte bruker av telefonene (hvilket ikke var tilfelle).
Retten stiller seg tvilende til om lagmannsretten her bygger på en korrekt rettsoppfatning. Som det fremgår av NOU 2007:2 Lovtiltak mot datakriminalitet Delutredning II side 3, kan flere datasystemer inngå i et nett og som helhet anses som ett større datasystem. Det fremgår videre at datasystem kan være komponent i et elektronisk kommunikasjonsnett og likeledes kan et elektronisk kommunikasjonsnett være komponent i ett datasystem. Etter dette finner retten at meget taler for at serveren i Frankrike og telefonene som blant annet befant seg i Norge, utgjorde ett datasystem i relasjon til bestemmelsen i straffeprosessloven § 216 o fjerde ledd. I den anledning viser retten også til at det dreier seg om et lukket og kryptert system som bare brukere av EncroChat-telefoner (og SKY ECC-telefoner) kan benytte seg av. Retten finner videre at siden det i begjæringen til Lille tingrett var bedt om samtykke til avlesning av EncroChats server i Frankrike og avlesning «ved overføring via et nettverk for elektronisk kommunikasjon, på terminalene og de eksterne enhetene som er tilkoblet denne serveren for kunne fungere» – og at Lille tingrett samtykket i det – var det etter rettens oppfatning tilstrekkelig identifisering av objektene (datasystemet) som skulle avleses. Som det fremgår av det som av lagmannsretten er gjengitt fra Prop.68 L, er det datasystemet som skal identifiseres. Det er ikke nødvendig at brukeren av systemet identifiseres. I det foreliggende tilfelle var imidlertid dette også tilfelle siden mistanken var rettet mot EnroChat som sådan for bruk av dens terminaler til narkotikakriminalitet. Slik retten forstår det ble det av den franske domstolen gitt tillatelse til avlesning av både serveren og telefonene som var knyttet til den.
Det som fremgår om hvorvidt EncroChat-materialet var ett datasystem og om det forelå tilstrekkelig identifikasjon, gjelder tilsvarende for avlesningen av SKY ECC-materialet.
Retten finner etter dette at meget taler for at de norske materielle reglene for avlesning av data på EnroChat- og SKY ECC telefonene i utgangspunktet var oppfylt. Men når det – som her – er tale om telefoner som er tilgjengelige for et større antall personer, er det etter straffeprosessloven § 216 o tredje ledd annet punktum, jf. § 216 c annet ledd, et vilkår for avlesning at det foreligger særlige grunner. Retten finner at så er tilfelle i den foreliggende sak. Det vises til at det gjaldt skjellig grunn til mistanke om befatning med store mengder narkotika og at det – som det fremgår av beslutningene fra Lille tingrett – var av helt avgjørende betydning for å oppklare kriminaliteten at det ble foretatt avlesning av serveren og telefonene. Retten viser for øvrig til Rt-2005-199. Retten kan heller ikke se at avlesningen av datasystemet av andre grunner representerte noe uforholdsmessig inngrep.»
Retten deler disse vurderingene. Straffeprosessloven § 216 o, på samme måte som ved kommunikasjonskontroll etter § 216 a, oppstiller ikke krav om at mistenkte må være identifisert idet tvangsmiddelet iverksettes. Etter rettens oppfatning er det tilstrekkelig at det foreligger et tilstrekkelig mistankegrunnlag mot en person (som kan være uidentifisert), og som i det minste kan antas å bruke et identifisert datasystem.
Disse forutsetningene anses å være oppfylt i vårt tilfellet. Dersom det forelå tilstrekkelig sterk mistanke mot EncroChat og Sky ECC som kommunikasjonstjeneste (for på det tidspunktet uidentifiserte brukere), og hvor mistanken blant annet omhandlet grove narkotikaforbrytelser, og hvor det kunne antas at vedkommende ville bruke det konkretiserte datasystemet, så er det rettens oppfatning at vilkårene for dataavlesning i medhold av straffeprosessloven § 216 o ville vært oppfylt.
Det endrer ikke rettens oppfatning at det her er tale om et datasystem som var tilgjengelig for et større antall brukere, jf. straffeprosessloven § 216 o tredje ledd, jf. § 216 c annet ledd. Kravet til særlige grunner må klart anses å være oppfylt i dette tilfellet, hvor retten legger til grunn, slik saken er opplyst, at de tre krypteringstjenestene i all hovedsak ble benyttet av kriminelle som verktøy for kriminell aktivitet. Dette temaet har allerede blitt vurdert en rekke ganger av domstolene i tilsvarende avgjørelser, og retten nøyer seg med å vise til blant annet HR-2022-1314-A avsnitt 40, LB-2021-164345/LB-2021-164345/ LB-2021-168568, LB-2022-37594.
Ved vurderingen har retten videre sett hen til følgende uttalelse i HR-2022-1314-A avsnitt 44, hvor Høyesterett uttaler følgende;
«Under alle omstende veg det tungt – i tillegg til at det ikkje er tale om masseovervaking – at Stortinget gjennom vedtakinga av straffeprosesslova § 216 o har opna for datainnhenting i situasjonar som i alle fall etter ordlyden ligg nære opp til det me står overfor i saka her»
På bakgrunn av det ovenstående finner retten at innhentingen av dataene fra EncroChat og Sky ECC ville vært tillatt etter norsk rett, jf. straffeprosessloven § 216 o, og at materialet derfor kan brukes som bevis i straffesaken.
Begjæringene om avskjæring av materialet innhentet ved dataavlesning av kommunikasjon på EncroChat og Sky Ecc, tas ikke til følge.
Det er etter dette ikke nødvendig for retten å ta stilling til spørsmålet om det aktuelle bevismaterialet innhentet av utenlandske myndigheter, likevel ville kunne føres som bevis i norsk straffesak, selv om man la til grunn at norsk rett ikke tillater innhentingsmetoden. Retten har imidlertid merket seg Oslo tingretts kjennelse av 17. oktober (sak 21-167242MED-TOSL/07), hvor retten legger til grunn – basert på de opplysningene som var tilgjengelige for retten – at datamaterialet fra EncroChat og Sky ECC ble innhentet av franske myndigheter på lovlig måte, selv om det senere skulle vise seg at det ikke er mulig å fremskaffe dokumentasjon på deres ekthet (sertifikat). Begjæringene om avskjæring av materialet som bevis under straffesaken, som skal starte opp 18. oktober d.å., ble ikke tatt til følge.
Retten legger til grunn at dataavlesning i medhold av straffeprosessloven § 216 o, ikke ville vært tillat når det gjelder krypteringstjenesten Anom. Retten nøyer seg i denne sammenheng med å vise til at det ikke pågikk etterforskning mot tjenesten, som i realiteten ble utviklet og driftet av FBI, jf. påtalemyndighetens tilsvar av 16. mars 2022 punkt 9.3.2.8.
Retten viser til følgende beskrivelse av krypteringstjenesten i Oslo tingretts kjennelse i sak TOSL-2021-30329;
«Bakgrunnen for saken var en internasjonal politioperasjon, der den føderale amerikanske politimyndigheten FBI etablerte en kommunikasjonsløsning for kryptert informasjon (meldingsappen AnoM). Kommunikasjonen på plattformen ble overvåket, og informasjonsinnhentingen var rettet mot alle brukerne uavhengig av om det på forhånd forelå noen konkret mistanke om straffbare forhold. FBI oversendte informasjonen til politimyndigheter i andre land, bl.a. Norge, som innledet straffeforfølgning mot A»
Høyesteretts ankeutvalg (flertallet) har i HR-2021-1336-U, som gjaldt bevisavskjæring i en fengslingssak, akseptert at materiell innhentet fra krypteringstjenesten Anom kan brukes som bevis i norsk straffesak, selv om innhentingen av materialet ikke ville vært tillatt etter norsk rett.
Høyesterett la til grunn at bevisene var lovlig innhentet av amerikanske myndigheter, at innhentingen ikke kom i konflikt med norske verdier eller vernet om privatlivet etter EMK artikkel 8. Det vises i denne sammenheng blant annet følgende uttalelser i avgjørelsen;
«A har anført at informasjonen i dette tilfellet er innhentet gjennom masseovervåkning rettet mot alle brukerne av kommunikasjonsplattformen uavhengig av om det på forhånd forelå noen konkret mistanke om straffbare forhold. Den bærer preg av masseovervåkning av brukerne på en måte som ikke ville vært tillatt i Norge, hevdes det. Ifølge A er lagmannsrettens bruk av slik informasjon i strid med «grunnleggende norske verdioppfatninger».
Til dette har påtalemyndigheten innvendt at den aktuelle krypteringstjenesten er utviklet særlig med tanke på kriminelle, den er spredt blant kriminelle og er gjennomgående brukt av kriminelle. Det må brukes spesialtilpassede telefoner som ikke kan kjøpes på vanlig måte, og abonnement er kostbart. Betalingen må skje med lite sporbare betalingsmidler som kontanter eller kryptovaluta, og brukere må inviteres inn av andre brukere.
Lagmannsretten har for sin del kort lagt til grunn at det er etablert en kommunikasjonsplattform for kryptert kommunikasjon som er tatt i bruk av et stort antall brukere verden over, blant annet av kriminelle nettverk
Ankeutvalgets flertall – dommerne Skoghøy og Bull – bemerker at lagmannsretten med fordel kunne ha gitt en mer utførlig beskrivelse av kommunikasjonsplattformen og hvilke miljøer som lagmannsretten mener den er brukt av. Flertallet forstår det imidlertid slik at brukere av en slik plattform i det minste må være klar over at politiet vil gå ut fra at krypteringstjenesten i stor utstrekning brukes av kriminelle nettverk, og at brukerne dermed lett kan bli gjenstand for overvåkning og etterforskning. Bruk av resultatene fra overvåkningen av slike kommunikasjonsplattformer som ledd i etterforskning her i landet strider etter flertallets syn ikke mot grunnleggende norske verdier, eller mot vernet om privatlivet etter EMK artikkel 8, slik også lagmannsretten har kommet til»
Etter rettens syn er det videre sannsynliggjort at norsk politi ikke hadde noen aktiv rolle ved innhentingen av bevismaterialet. Materialet er ikke innhentet etter anmodning fra norsk påtalemyndighet, og retten oppfatter at det slik at politiet i så måte har vært en passiv mottaker av dataene.
Vilkårene for bruk av bevis innhentet på lovlig vis i utlandet, utviklet gjennom høyesterettspraksis, anses oppfylt i dette tilfellet, jf. Rt-2002 s. 1744, Rt-2005-1524 og HR-2021-1336-U (se ovenfor).
Retten har kommet til at det er anledning til å bruke materiellet fra krypteringstjenestene Anom, EncroChat og Sky ECC som bevis i herværende straffesak. Begjæringene om avskjæring av bevis og utsettelse av hovedforhandlingen tas etter dette ikke til følge.
Forsvarer, advokat Klevenberg, har i brev av 14 oktober d.å. (se side 21 ovenfor) lagt ned følgende påstand;
Påtalemyndigheten motsetter seg kravet.
Retten bemerker at den i saksforberedelsen til hovedforhandlingen, ikke har gjennomgått hjelpedokumentene som er utarbeidet og oversendt fra påtalemyndigheten. I forhold til kravet om fjerning, fremsatt av advokat Klevenberg, forholder derfor retten seg kun til eksemplet som det er vist til (det vil si markeringer i dokumenter som viser påtalemyndighetens anførsler om tilknytning).
Retten finner ikke grunn til å pålegge påtalemyndigheten å endre hjelpedokumentet, det vil si ved at markeringer som viser påtalemyndighetens anførsler om tilknytning mellom person og kommunikasjonsanlegg fjernes.
Etter rettens oppfatning er ikke hjelpedokumentet utformet på en måte som går utenfor rammene av straffeprosessloven § 278 tredje punktum. Det legges til grunn at dokumentet ikke utgjør bevis i saken, og at anførselen fra påtalemyndighetens side (som er markert tydelig i dokumentet) vil bli nærmere redegjort for i innledningsforedraget – og at temaet eventuell tilknytning sannsynligvis vil være et sentralt bevistema i bevisførselen. Sett hen til omfanget av varslet bevisførsel er det ønskelig at aktørene tar i bruk hjelpedokument eller andre virkemidler for å gjøre det lettere for rettens medlemmer å fokusere på det som presenteres som de sentrale bevistemaene i saken.
SLUTNING:
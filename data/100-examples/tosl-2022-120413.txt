Retten har etter en samlet vurdering av bevisene i saken konkludert med at tiltalte skal dømmes for fire overtredelser av straffeloven § 181 første ledd og fem overtredelser av politiloven § 30 nr. 1, jf. § 5. Ved straffeutmålingen er det dissens. Resultatet, stemmene til rettens flertall, er at tiltalte dømmes til betinget fengsel i 18 dager, med en prøvetid på 2 år, og en bot på kroner 10 000. Om boten ikke betales, skal hun subsidiært sone 10 dager i fengsel. Ved en eventuell soning av den betingede fengselsstraffen tilkommer et varetektsfradrag på 4 dager.
Ved tiltalebeslutning utferdiget av politimesteren i Oslo er A satt under tiltale ved Oslo tingrett for overtredelse av
I Straffeloven § 181 første leddfor ved støy eller annen utilbørlig atferd å ha forstyrret den alminnelige fred og orden, og lovlig ferdsel
Grunnlag:
Mandag 23. august 2021 ca. kl. 13.15 i Majorstuekrysset i Oslo, deltok hun i en markering med Extinction Rebellion sammen med flere andre personer, hvor hun oppholdt seg i vegbanen og sto med banner og/eller lå/stod i veibanen, slik at trafikken i området ble hindret over lengre tid, eller medvirket til dette.
Fredag 27. august 2021 fra ca. kl. 17.55 i et nærings- og boligområde i krysset Hausmanns gate/Torggata i Oslo deltok hun i en markering med Extinction Rebellion sammen med flere andre personer. Her oppholdt hun seg i veibanen og stod med banner, lå/stod i veibanen, lå/satt i veibanen lenket fast til andre demonstranter, og/eller limt eller lenket fast i en lastebil som var plassert midt i vegkrysset, slik at trafikken i området ble hindret over lengre tid, eller medvirket til dette. Hun skapte også utilbørlig mye støy på stedet ved blant annet bruk av megafon og/eller musikk, eller medvirket til dette.
Lørdag 2. april 2022 fra ca. kl. 11.40 på Sjursøya havneområde i Oslo på Sjursøya havneområde i Oslo deltok hun i en markering med Extinction Rebellion sammen med flere andre personer. Her oppholdt hun seg i veibanen og stod med banner, lå/stod i kjørefelt, lå/satt i kjørefelt lenket fast til andre demonstranter, og/eller limt eller lenket fast i en eller flere lastebiler i veibanen slik at trafikken på stedet ble hindret, eller medvirket til dette.
Mandag 4. april 2022 fra ca. kl. 12.10 på Sjursøya havneområde i Oslo deltok hun i en markering med Extinction Rebellion sammen med flere andre personer. Her oppholdt hun seg i veibanen og stod med banner, lå/stod i kjørefelt, lå/satt i kjørefelt lenket fast til andre demonstranter, og/eller limt eller lenket fast i en eller flere lastebiler i veibanen slik at trafikken på stedet ble hindret, eller medvirket til dette.
II politiloven § 30 nr 1, jf. § 5for å ha unnlatt straks å rette seg etter pålegg, tegn eller øvrige signaler gitt av politiet.
Grunnlag:
Til dato og på sted som beskrevet under post I, grunnlag a, ca. kl. 14.05 unnlot hun å etterkomme politiets pålegg om å fjerne seg fra veikrysset/veibanen.
Onsdag 25. august 2021 ca. kl. 13.50 hos Helse- og omsorgsdepartementet i Teatergata 9 i Oslo unnlot hun å etterkomme politiets pålegg om å fjerne seg fra departementets eiendom.
Til dato og på sted som beskrevet under post I, grunnlag b, kl. 19.15 unnlot hun å etterkomme politiets pålegg om å fjerne seg fra området.
Til tid og på sted som beskrevet under post I, grunnlag c, ca. kl. 16.00 unnlot hun å etterkomme politiets pålegg om å fjerne seg fra området.
Til tid og på sted som beskrevet under post I, grunnlag d, kl. 13.00 unnlot hun å etterkomme politiets pålegg om å fjerne seg fra området.
Hovedforhandling ble holdt 26-27. september 2022. Tiltalte møtte og erkjente seg ikke skyldig etter tiltalebeslutningen.
Retten mottok forklaring fra 12 vitner, og det ble foretatt slik dokumentasjon som framgår av rettsboken.
Aktor la ned påstand om at tiltalte dømmes i samsvar med tiltalebeslutningen til:
fengsel i 18 – atten – dager. Fullbyrdelsen av straffen utsettes i medhold av straffeloven (2005) § 34 med en prøvetid på 2 – to – år. Varetektsfradrag utgjør 4 dager i den betingede fengselsstraffen i det tilfellet at den må sones, jf. straffeloven (2005) § 83.
Hun dømmes videre til en ubetinget bot på 20 000 – tjuetusen – kroner, subsidiært fengsel i 20 dager.
Aktor la ikke ned påstand om saksomkostninger under henvisning til at tiltalte er ufør og påstand om ubetinget bot.
Forsvarer la ned påstand om at tiltalte frifinnes, subsidiært at hun anses på mildeste måte.
Tiltalte tilhører miljøbevegelsen Extinction Rebellion (XR), som blant annet gjennomfører ikkevoldelige aksjoner der middelet er sivil ulydighet. Tiltalte forklarte at målet med alle aksjonene tiltalen omhandler var å skape oppmerksomhet rundt de globale krisene verden nå står overfor på en måte som ikke kan ignoreres, under ulike kampanjer. Myndighetene må vekkes og samfunnet må forstå alvoret av krisesituasjonen.
Retten er etter en samlet vurdering av bevisene i saken overbevist om at tiltalte har handlet slik som beskrevet i tiltalen – unntatt at hun har skapt eller medvirket til å skape utilbørlig støy slik som beskrevet i grunnlaget til post Ib – og at hun har handlet forsettlig.
Retten har lagt avgjørende vekt på tiltaltes erkjennelse av de faktiske forhold og tiltaltes forklaring, som støttes av forklaringene fra politivitnene (Henrik Kløvstad Aas – Ia/IIa. Henning Strømsholm, Kristoffer Bang – Ib/IIc, Gina Bergstøl – II b, Sara Helene Bergheim, Thomas Broberg, Lasse Lauritzen – Ic/IId, Håkon Nesteby, Lars Kostveit Id/IIe), avspilte videoer fra markeringene, illustrasjonsmapper, og rapporter om pågripelse av tiltalte de aktuelle datoene. Tiltalte forklarte at hun var usikker på tidsaspektene, men hun mente tidspunktene i forelegget kunne stemme. Aksjonenes varighet, tidspunkt for pålegg, frister mv. ble godt belyst av politivitnene, som retten ikke har grunnlag for å betvile, og som legges til grunn som bevist.
For post Ia og IIa er retten på bakgrunn av det samlede bevisbildet overbevist om det følgende:
Tiltalte deltok i XR-aksjonen i Majorstuekrysset mandag 23. august 2021. Aksjonen startet rundt 13.13 og politiet fikk melding 13.18 om pågående demonstrasjonen. Rundt 30-40 personer, derunder tiltalte, satt seg ned i veibanen i Kirkeveien i/ved gangfeltet før krysset og sperret av alle tre feltene i en retning. Pålegg om å fjerne seg i løpet av to minutter ble gitt tiltalte en gang mellom 14.02-14.12, men hun forble sittende og ble til slutt båret bort og kjørt til arresten.
Tiltalte handlet med viten og vilje, og både de objektive og subjektive vilkårene for straff etter straffeloven § 181 første ledd og politiloven § 30 nr. 1, jf. § 5 er oppfylt, isolert sett.
For post Ib og IIc er retten på bakgrunn av det samlede bevisbildet overbevist om det følgende:
Tiltalte deltok i XR-aksjonen i krysset Hausmanns gate/Torggata fredag 27. august 2021 fra ca. kl. 17.55. Hele krysset ble blokkert av demonstranter. Tiltalte gikk i en mars som var på vei mot en annen blokade, på Eventyrbrua, men ble værende i veibanen i krysse da hun kom dit. Først gikk hun rundt i veibanen og veivet med flagg, før hun satt seg ned i veibanen. Pålegg ble gitt fra 19.00, først ved proklamasjon, så til den enkelte, derunder tiltalte, med frist for å fjerne seg kl. 19.15. Tiltalte fikk i det minste med seg pålegget som ble gitt til henne personlig. Tiltalte ble sittende etter fristen og senere båret til politibil/politibuss og kjørt til arresten.
Retten er ikke overbevist om at tiltalte selv skapte utilbørlig støy eller medvirket til dette. Tiltalte selv forklarte at blokaden alt var kommet i gang da hun ankom, med musikk og megafonbruk, og at hun selv eller de hun var sammen med ikke lagde noe støy. Det deltok flere fraksjoner fra XR i aksjonen, og hun var ikke en del av fraksjonen der det ble spilt musikk/ropt i megafon e.l. Støybildet fortsatte også med tilsvarende styrke etter at tiltalte ble båret bort og satt i politibil i påvente av å kjøres til arresten.
Straffeloven § 181 førsteledd er likevel brutt i form av annen utilbørlig adferd ved aktiv deltakelse i veiblokaden. Tiltalte handlet med viten og vilje, og både de objektive og subjektive vilkårene for straff etter straffeloven § 181 første ledd og politiloven § 30 nr. 1, jf. § 5 er oppfylt, isolert sett.
For post Ic og IId er retten på bakgrunn av det samlede bevisbildet overbevist om det følgende:
Tiltalte deltok i XR-aksjonen på Sjursøya havneområde lørdag 2. april 2022 fra ca. kl. 11.40. Aksjonen var rettet mot oljeindustrien. Tiltalte aksjonerte sammen med flere andre personer, der tankbiler med fossilt brennstoff ble stanset på vei inn og ut av havneområdet ved at aksjonistene var i veibanen og/eller lenket/limte seg fast mv. til tankbilene, eller klatret opp på disse. Tiltalte selv var ikke lenket/limt fast, men deltok ved å sitte under en av de fire tankbilene som førsøkte å kjøre inn/ut av havneområdet ila aksjonen. Andre tankbiler valgte å ikke kjøre inn/ut, og annen trafikk ble i noen grad forstyrret, selv om øvrige kjøretøy fikk passere aksjonistene. Oslo Havn anmodet politiet om bistand til å gjerne aksjonistene. Pålegg ble gitt til tiltalte omtrent kl. 16.04 med frist for å fjerne seg fra området på 10 minutter. Hun ble bortvist fra området i 48 timer. Tiltalte ble værende, og deretter eskortert bort og kjørt til arresten.
Straffeloven § 181 første ledd kommer til anvendelse også på privat grunn, og selv om ikke all lovlig ferdsel blir hindret, hvilket også er uomtvistet.
Tiltalte handlet med viten og vilje, og både de objektive og subjektive vilkårene for straff etter straffeloven § 181 første ledd og politiloven § 30 nr. 1, jf. § 5 er oppfylt, isolert sett.
For post Id og IIe er retten på bakgrunn av det samlede bevisbildet overbevist om det følgende:
Tiltalte deltok i XR-aksjonen på Sjursøya havneområde 4. april 2022 fra ca. 12.10, altså under 48 timer etter forrige aksjon, sammen med flere andre personer, der tankbiler på tilsvarende vis ble stanset på vei inn og ut av havneområdet ved at aksjonistene var i veibanen i Kongshavnveien og/eller lenket/limte seg fast til, eller klatret oppå, tankbilene. Tiltalte selv var ikke lenket/limt fast, men deltok ved å holde banner over veibanen og ved å sitte i veibanen og sperre for en av tankbilene. Andre tankbiler valgte å ikke kjøre inn/ut, og annen trafikk ble i noen grad forstyrret, selv om øvrige kjøretøy fikk passere aksjonistene. Aksjonen startet ca. kl. 10.45. Pålegg ble gitt til hver av aksjonistene, etter anmodning av Oslo Havn, fra klokken 12.20, til den konkrete tiltalte ca. kl. 12.50, med 10 minutters frist for å fjerne seg fra området. Tiltalte ble værende, og deretter eskortert bort og kjørt til arresten.
Tiltalte handlet med viten og vilje, og både de objektive og subjektive vilkårene for straff etter straffeloven § 181 første ledd og politiloven § 30 nr. 1, jf. § 5 er oppfylt, isolert sett.
For post IIb er retten på bakgrunn av det samlede bevisbildet overbevist om det følgende:
Tiltalte deltok i XR-aksjonen rettet mot Landbruks, – og matdepartement 25. august 2021. Hun tok seg inn i Regjeringsbygg 6, til Helse, – og omsorgsdepartementet, fra ca. kl. 11.05, sammen med ni andre personer, og satt seg ved personalslusen for inn/utgang til Helse, – og omsorgsdepartementet. Etter anmodning fra departementet, anmodet politiet aksjonistene om å fortsette markeringen utenfor. Deretter, mellom kl. 13.30 og 13.39 ble hver av aksjonistene, derunder tiltalte, gitt et pålegg om å fjerne seg fra bygget innen kl. 13.50. Tiltalte ble likevel sittende, og besluttet pågrepet og kjørt til arresten.
Tiltalte handlet med viten og vilje, og både de objektive og subjektive vilkårene for straff etter politiloven § 30 nr. 1, jf. § 5 er oppfylt, isolert sett.
Forsvarer har anført at straffeloven § 17, nødrett, kommer til anvendelse, gitt ovennevnte globale krisesituasjon og formålene med aksjonene. Anførselen kan klart ikke føre frem, og retten viser i den sammenheng til LB-2022-013193, med videre henvisning til HR-2022-981-A, der det fremkommer at det ikke er grunnlag for nødrettsbetraktninger i denne type saker.
Et sentralt spørsmålet i saken er om tiltalte likevel ikke kan straffes fordi handlingene ble begått som ledd i utøvelsen av hennes rettigheter etter Grunnloven § 100 og EMK artikkel 10 om ytringsfrihet, og Grunnloven § 101 og EMK artikkel 11 om forsamlings- og foreningsfrihet.
Retten tar her utgangspunkt i Høyesteretts dom HR-2022-981-A (XR-dommen), som gjaldt en tilsvarende aksjon som i tiltalens post Ia og Ib, i regi av XR i september 2020, med veiblokade. I dommen trekker Høyesterett opp utgangspunktene for vurderingen av om politiets inngrep i forbindelse med demonstrasjoner er i tråd med Grunnloven og EMK.
Om forholdet mellom Grunnloven § 101 og EMK artikkel 11, uttalte Høyesterett som følger i avsnitt 19:
Grunnlova § 101 må såleis tolkast i lys av EMK artikkel 11. Sidan det ikkje ligg føre rettskjelder som tilseier at Grunnlova gjev eit vern som går lenger enn EMK, tek eg utgangspunkt i EMK artikkel 11 nr. 1, som gjev alle rett til fritt å delta i fredelege forsamlingar.
Om forholdet mellom EMK artikkel 10 og 11, uttalte Høyesterett følgende i avsnitt 21:
EMK artikkel 11 skal såleis tolkast i lys av artikkel 10, sidan vern av ytringsfridomen er eit av føremåla med forsamlings- og foreiningsfridomen. I visse tilfelle vil det kunne vera grunnlag for ei anna tilnærming, der ein vurderer ein klage etter artikkel 10, tolka i lys av artikkel 11. Når det gjeld fredelege demonstrasjonar, vil artikkel 11 likevel jamt over fungere som ein spesialregel.
EMK artikkel 11 nr. 1 lyder som følger:
I likhet med i HR-2022-981-A er det ikke tvil om at alle demonstrasjonene i den konkrete saken er fredelig og vernet av EMK artikkel 11 nr. 1. Det er også uomtvistet og tvilløst at det ble gjort inngrep i tiltaltes rett til forsamlingsfrihet etter artikkel 11 nr. 2 da hun ble pålagt å fjerne seg fra områdene, og senere pågrepet, innbrakt og tiltalt.
Retten legger videre til grunn at inngrepene isolert sett hadde hjemmel i lov, jf. tilsvarende i HR-2022-981-A.
I tråd med Høyesteretts vurderinger i HR-2022-981-A avsnitt 43, som er dekkende også for vår sak, legger retten videre til grunn at politiets inngrep overfor tiltalte ivaretok flere av de legitime formålene som er angitt i EMK artikkel 11 nr. 2, herunder vern av helse og andre personers rettigheter og friheter.
Retten skal etter dette vurdere om politiets inngrep overfor tiltalte var nødvendige i et demokratisk samfunn etter EMK artikkel 11 nr. 2, nærmere bestemt om de var proporsjonale.
Inngrepene overfor tiltalte må ses samlet, jf. HR-2022-981-A avsnitt 52, hvor det fremkommer som følger:
Inngrepa overfor den einskilde må vurderast samla. I ei straffesak, som her, er vurderinga av proporsjonaliteten i inngrepa ikkje knytt til kvart einskild inngrep eller verkemiddel, men om det alt i alt er proporsjonalt å straffe med bøter og subsidiær fengselsstraff i tillegg. Dei andre inngrepa vart gjorde for å stoppe aksjonen og for å hindre gjentaking.
Vurderingen er bred. Høyesterett oppsummerte praksis fra EMD slik i avsnitt 34:
Samfunnet må tole ei viss forstyrring av dagleglivet, og styresmaktene må vise ein viss toleranse. Dette vil etter omstenda også tilseia at styresmaktene må vente med å gripe inn. Toleransegraden kan likevel ikkje fastleggjast generelt, men må vurderast konkret – særleg ut frå verknadene av forstyrringane. Der det er fare for liv og helse, kan styresmaktene gripe inn med ein gong. Det skal jamt over også mykje til for at inngrep mot ein aksjon som skapar alvorleg forstyrring av trafikken, og som ikkje er varsla og er i strid med nasjonalt regelverk, vil vera i strid med EMK artikkel 11.
Vedrørende den konkrete saken for Høyesterett konkluderte Høyesterett med at hverken pålegget mot, pågripelsen av eller ileggelsen av straff i form av bøter og subsidiær fengselsstraff på det aktuelle nivået innebar en krenkelse av forsamlingsfriheten etter EMK artikkel 11, se avsnitt 55.
Høyesterett la i totalvurderingen vekt på de alvorlige virkningene av forstyrrelsen, at forstyrrelsen av trafikkavviklingen var formålet med og ikke en indirekte effekt av aksjonen, at aksjonen ikke var varslet, at politiet hadde få handlingsalternativer, at aksjonen ikke primært rammet de protestene var rettet mot, og at inngrepet var målrettet og begrenset til det som var nødvendig for å sikre trafikkavviklingen.
Det følger av XR-dommen at det skal mye til for at inngrep mot en aksjon som skaper alvorlig forstyrrelse av trafikken, som ikke er varslet og som er i strid med nasjonalt regelverk, vil være i strid med artikkel 11, jf. HR-2022-981-A
EMDs praksis viser også at myndighetsinngrep i retten til forsamlingsfrihet kan være proporsjonale, selv om det ikke dreier seg om alvorlige trafikkforstyrrelser, se LB-2022-11050 (ikke rettskraftig) med videre henvisninger.
Vedrørende virkningen av blokaden 23. august 2021, derunder hindring av trafikken i området, har retten lagt avgjørende vekt på forklaringen fra politibetjent Henrik Kløvstad Aas som var tilstede og hadde god oversikt over aksjonen. Forklaringen er ikke i direkte motstrid med tiltaltes egen forklaring, selv om hun oppfattet at politiet sperret av noe mer enn nødvendig. Politiforklaringen støttes til dels av bilde/videobevis. Retten anser forklaringen som troverdige og legger følgende til grunn som bevist utover enhver rimelig tvil:
Majorstuekrysset er et viktig knutepunkt for trafikken i Oslo sentrum, og etter kort tid begynte de trafikale problemene å spre seg ut fra krysset til et utvidet område, med blant annet kødannelse som gikk minst opp til Ullevål sykehus, og dermed ble også utrykningsfaretøy påvirket. Aksjonen skjedde midt på dagen, og det var mye trafikk og mange fotgjengere. Politiet måtte bruke mellom 8-10 patruljer på aksjonen. Umiddelbart oppsto vanskelige trafikale situasjoner siden trafikken stoppet helt opp i feltene som var blokkerte, og grunnet forhøyet skille mellom kjøreretningene var det vanskelig for kjøretøy å snu. Busser var vanskelig å dirigere, kryssvei måtte tidvis sperres av, og skilt skrus ned for å geleide busser over midtrabatten. Innen pålegget ble gitt hadde Ruter meldt om utfordringer for kollektivtransporten i Oslo sentrum, det var risiko for kødannelser i hele Oslo sentrum og det ble satt inn store politiressurser. Siden forhåndsvarsel i tråd med politiloven ikke var gitt, var politiet mindre forberedt enn de kunne ha vært.
Virkningene som anses bevist er etter rettens mening alvorlig, selv om det ble et mindre kaotisk trafikkbilde enn ved demonstrasjonen i september 2020 som XR-dommen omhandler. Den konkrete sak for Høyesterett var ikke et grensetilfelle, se avsnitt 55. I tillegg medførte blokaden i vår sak bruk av mye politiressurser og hadde en sammenlignbar risiko for farlige situasjonen og omfattende kødannelser.
I likhet med situasjonen i HR-2022-981-A var blokaden omhandlet i post Ia ingen indirekte effekt av en demonstrasjon, som ville gitt aksjonen et sterkere grad av vern. Blokaden av trafikken var selve virkemiddelet.
Tilsvarende rammet ikke aksjonen primært de aksjonen var rettet mot, tilsvarende som i XR-dommen, se avsnitt 50.
Basert på momentene retten har gjennomgått ovenfor, mener retten, i tråd med vurderingen i HR-2022-981-A, at aksjonen gikk langt ut over den forstyrringen som er forventet ved en ordinær fredelig demonstrasjon. Aksjonsmåten var således utenfor kjernen i EMK artikkel 11 nr. 1.
Retten legger også til grunn som bevist utover enhver rimelig tvil at aksjonen ikke var forhåndsmeldt til politiet etter politiloven § 11, og legger her avgjørende vekt på forklaringene om den konkrete aksjon, og fra alle politivitnene om de øvrige aksjoner og erfaringen med XR generelt. Tiltalte og de andre aksjonistene hadde dermed mindre krav på vern, jf. HR-2022-981-A med videre henvisning til EMD-praksis.
Retten mener videre at politiets inngrep i den konkrete sak var målrettede og begrenset til det som var nødvendig.
Aksjonene ble avsluttet av politiet for å avverge fare og ytterligere forstyrrelse av trafikken og tredjeparter. Demonstrantene hadde da alternativ ytringsformer tilgjengelig, og hadde også fått holde på med blokaden noe tid, men forlot ikke veibanen frivillig. Til sammenligning grep politiet inn etter om lag 20 minutter ved å flytte demonstrantene i HR-2022-981-A.
Sett hen til de alvorlige virkningene den uvarslede aksjonen hadde medført innen påleggene ble gitt, mener retten det er klart at politiet uten hinder av demonstrasjons- og ytringsfriheten kunne pålegge tiltalte å flytte seg og deretter pågripe de om pålegget ikke ble etterkommet, jf. den tilsvarende vurderingen i HR-2022-981-A avsnitt 54. Inngrep var altså nødvendig, og retten kan ikke se at politiet i en slik situasjon hadde andre og mindre inngripende handlingsalternativ enn de som ble benyttet.
Også ved utstedelse av pålegget ble det gitt en kurant tidsfrist for å fjerne seg, på minimum 2 minutter. Tidsmessig er det etter rettens syn klart at det må aksepteres at politiet da grep inn ved å fjerne aksjonistene fra veibanen.
I tråd med Høyesteretts synspunkter, mener retten heller ikke at frihetsberøvelsen av tiltalte innebærer at inngrepene samlet sett må anses som uforholdsmessige. Flere politivitner i vår sak forklarte at politiet i forbindelse med XR-aksjonene besluttet innbringelse av demonstranter til arresten der de anså at det var en fare for omrokkering og ny, tilsvarende aksjon et annet sted, noe retten ikke har grunnlag for å betvile vurderingen av. Retten viser for øvrig til vurderingen i LB-2022-11050.
Avslutningsvis, i tråd med føringene i HR-2022-981-A, mener retten at straff, på det nivået som er aktuelt for post Ia/IIa isolert, ikke gjør det samlede inngrepet i tiltaltes forsamlingsfrihet disproporsjonalt. Retten viser særlig til Høyesteretts vurderinger i avsnitt 53. EMDs praksis er heller ikke til hinder for bruk av betinget fengselsstraff, hvilket aktor har nedlagt påstand om som samlet straff for alle aksjonene, noe retten kommer nærmere tilbake til, se punkt 3 nedenfor.
Rettens konklusjon blir etter dette at tiltalte skal dømmes i tråd med tiltalens post Ia/IIa.
Vedrørende virkningen av aksjonen i post Ib/IIc og tidsaspektet har retten lagt avgjørende vekt på forklaringene fra innsatsleder Kristoffer Bang og politibetjent Henning Strømsholm, som begge var tilstede og forklarte seg samsvarende om situasjonen. Forklaringene er ikke i motstrid med tiltaltes egen forklaring, og støttes godt opp av bilde/videobevis. Retten anser forklaringen som troverdige og legger følgende til grunn som bevist utover enhver rimelig tvil:
Hausmannsgate er en firefelts hovedtrafikkåre gjennom Oslo sentrum, som er sterkt trafikkert, derunder med kollektivtransport. Torggata binder sentrum med Grünerløkka, med mange fotgjengere og syklister. Fra aksjonen startet, ca. kl. 17.55, til veiene og krysset igjen kunne åpnes, kl. 23.11, måtte trafikk omdirigeres, busser kjøre nye ruter, og utrykningsfartøy fra legevakten kjøre omveier. Innledningsvis var det et trafikkaos med stans i trafikken og flere farlige situasjoner, der biler forsøkte å presse seg igjennom eller snu over midtrabatten. Politiet måtte sperre av et større område for å sikre både demonstranter, bilister og andre tredjeparter. Politiet benyttet store ressurser, 23 patruljer, som medførte svekket beredskap i distriktet for øvrig på et typisk hektisk tidspunkt (fredag kveld). Grunnet belastningene og risikoen aksjonen medførte anmodet politiet aksjonistene om å flytte seg fra veibanen. Pålegg ble først gitt fra kl. 19.00, først ved proklamasjon, så til den enkelte, derunder tiltalte, med frist for å fjerne seg kl 19.15.
Virkningene retten anses bevist for aksjonen 27. august 2021 mer alvorlige enn ved aksjonen 23. august 2021, og demonstrantene ble gitt enda mer tid til å ytre seg og enda lengre frist til å etterkomme pålegg om å fjerne seg.
Også for denne aksjonen er retten på grunnlag av politiforklaringene overbevist om at den ikke var varslet om aksjonen i tråd med politiloven.
Retten viser derfor til rettens vurderinger ovenfor, under punkt 2.6.1, og anser de samlede inngrepene mot tiltalte for denne aksjonen som klart proporsjonale.
Vedrørende virkningen av aksjonen på Sjursøya 2. april 2022 har retten lagt avgjørende vekt på forklaringene fra innsatsleder Thomas Broberg og havnekaptein Jens Petter Christensen, som forklarte om ulike aspekter ved virkningen. Forsvarets vitne, politibetjent Lasse Lauritzen forklarte seg også om aksjonen, men han var kun tilstede innledningsvis, da kun en tankbil var blokkert, og forlot så område. Hans forklaring er derfor ikke i motstrid med forklaringene fra de ovennevnte, selv om han observerte mer begrensede virkninger. Brobergs og Christensens forklaring er heller ikke i direkte motstrid med tiltaltes forklaring, og støttes til dels av bilde/videobevis. Retten finner forklaringene troverdige og legger følgende til grunn som bevist utover enhver rimelig tvil:
Sjursøya er et industriområde med forhøyet beredskap og sikkerhet, med oljeinstallasjoner, fartøy, kjøretøy og tungindustri. Oslo havn er Norges største godshavn, og 60 % av drivstoffet til Østlandet, 40% til Norge, og 100% til Gardemoen kommer derfra. I tillegg går en rekke andre varer, som klær, sement og medisiner, gjennom Oslo havn. Fem tankbiler og fem sjåfører ble direkte berørt av aksjonen 2. april, 3 tomme på vei inn, 1 full på vei ut, og 1 full på vei ut som ikke kjørte helt ut til aksjonsområdet. Aksjonen startet rundt kl. 11.40 og det tok ca. 7 timer fra politiet fikk melding om aksjonen til siste demonstrant var fjernet og trafikken kunne gå som normalt. Sjåførene i de fem tankbilene kunne ikke forlate bilene grunnet deres sikkerhetsansvar, og ble dermed ufrivillig holdt tilbake i en tilsvarende tidsperiode. Andre tankbiler skulle etter planen ha kjørt inn, men unnlot det etter å ha blitt varslet om aksjonen, og driften ble stanset gjennom dagen, hvilket medførte tap for brukerne/selskapene. Selv om aksjonistene ikke stanset annen trafikk, ble også annen frakt vanskeliggjort. Store lastebiler måtte sirkles forbi aksjonister, politi og tilskuere, og det ble benyttet en annen port, som ikke er egnet for store kjøretøy, der det også går skolebarn, og det ble noe kø i området. Oslo Havn klarte ikke å levere i tråd med havne- og farvannsloven § 1 på punktene om effektiv og sikker drift.
Det gikk også store politiressurser med til aksjonen. Aksjonistenes liv og helse måtte også sikres, derunder knyttet til faren ved at flere sto på taket til tankbiler, og flere var lenket fast til bilene, blant annet med halsen. Oslo brann, – og redningssentral var involvert grunnet de involverte brannfarlige stoffene. Samme dag var det også Sian-demonstrasjon på Tøyen, og politiets beredskap i distriktet ble utfordret.
Selv om virkningene ikke er direkte sammenlignbare med virkningen av aksjonen i XR-dommen, var virkningene etter rettens syn, samlet sett, klart alvorlige.
På den andre siden rammet aksjonen i større grad enn de nevnte veiblokadene de kampanjen var rettet mot, nemlig oljeindustrien. Dette gir aksjonen krav på sterkere vern, likevel slik at inngrep også kan være proporsjonale i slike tilfelle, jf. HR-2022-981-A avsnitt 33.
I den konkrete sak fikk demonstrantene anledning til å aksjonere over lang tid – over fire timer – før politiet grep inn. De hadde også andre alternative ytringsformer.
Det er også relevant at demonstrantene ikke avsluttet aksjonen etter at Oslo havn anmodet dem fjernet, hvilket skjedde ca. kl. 12, altså flere timer før pålegg ble utstedt. Oslo Havn var blitt rammet av aksjoner tidligere samme uke, og ved gjentatte aksjoner ble belastningen større både for dem, og næringsvirksomhetene som bruker havnen.
Retten legger videre til grunn som bevist utover enhver rimelig tvil at aksjonen ikke var forhåndsmeldt til politiet etter politiloven § 11, og legger her avgjørende vekt på forklaringene fra vitnene.
Sett hen til virkningene den uvarslede aksjonen hadde medført innen påleggene ble gitt, mener retten det er klart at politiet uten hinder av demonstrasjons- og ytringsfriheten kunne pålegge tiltalte å flytte seg og deretter pågripe henne når pålegget ikke ble etterkommet. Politiet hadde heller ingen andre, og mindre inngripende alternativer, slik retten ser det.
I tråd med Høyesteretts synspunkter, mener retten heller ikke at den fortsatte frihetsberøvelsen av tiltalte innebærer at inngrepene samlet sett må anses som uforholdsmessige, se også vurderingene ovenfor for post Ia/IIa.
Avslutningsvis, i tråd med Høyesteretts vurderinger i HR-2022-981-A i avsnitt 53, mener retten at straff, på det nivået som er aktuelt for post Ia/IIa isolert, ikke gjør det samlede inngrepet i tiltaltes forsamlingsfrihet disproporsjonalt. Både allmennpreventive og individualpreventive hensyn tilsier at demonstrantene bør kunne straffes. EMDs praksis er heller ikke til hinder for bruk av betinget fengselsstraff, hvilket aktor har nedlagt påstand om som samlet straff for alle aksjonene, noe retten kommer nærmere tilbake til nedenfor, se punkt 3 nedenfor.
Vedrørende virkningen av aksjonen på Sjursøya 4. april 2022 har retten lagt avgjørende vekt på forklaringene fra innsatsleder Lars Kostveit, politibetjent Håkon Nesteby og havnekaptein Jens Petter Christensen, som er i tråd med bevisbildet for øvrig. Forklaringene henger godt sammen innbyrdes, og støttes dels av bilde/videobevis. Retten anser forklaringene som troverdige.
Om Sjursøya og Oslo Havns betydning mv. viser retten til det faktum som anses bevist for post Ic/IId – som også legges til grunn for aksjonen 4. april 2022.
For de spesielle forhold ved den konkrete aksjon anses følgende som bevist utover enhver rimelig tvil:
Politiet fikk melding om at aksjonen var i gang klokken 10.45. Aksjonen var ikke varslet, men politiet fikk inn tips idet aksjonen startet. Oslo Havn begjærte aksjonistene fjernet ca. klokken 12.00. Fire lastebiler ble holdt tilbake av aksjonistene på havneområdet. Sjåførene kunne ikke forlate kjøretøyene grunnet sikkerhetsansvar, og ble dermed ufrivillig holdt tilbake. Flere var frustrerte. Tankbiler ble sperret i begge retninger, og transport til Gardemoen ble forhindret. Aksjonistene slapp andre kjøretøy forbi, men av hensyn til sikkerheten til aksjonister, politibetjenter og andre i veibanen, besluttet politiet at hele veibanen måtte sperres. Fra ca. kl. 13.00 hadde politiet tilstrekkelig kontroll til at andre biler kunne slippes inn. Flere tankbiler, som etter planen skulle kjørt inn, valgte å vente enda lengre. Først ca. kl. 14.45 ble veien opp mot rundkjøringen åpnet. Aksjonen krevde store politiressurser, og også Oslo brann- og redningstjeneste var på stedet for å sikre både aksjonister, sjåfører og andre i området.
Rundt kl. 13.00 fikk politiet melding om at XR-aksjonister hadde forflyttet seg lengre bort, til et annet aksjonsområde ved rundkjøringen, og lenket seg fast/blokkerte tankbiler også der, hvilket krevde enda mer politiressurser og økte belastningen på de berørte ytterligere. Ved så stort ressursbruk på aksjonene ble beredskapen i resten av distriktet rammet.
Virkningene av aksjonen tilsvarer virkningene for aksjonen 2. april 2022. Selv om aksjonistene fikk aksjonere noe kortere før pålegg ble gitt, fikk de også for denne aksjonen demonstrere lang tid – ca. 11⁄2 -2 timer – før politiet grep inn med forelegg, etter anmodning fra Oslo Havn, og aksjonistene fikk deretter minst 10 minutter på å fjerne seg fra området. Vurderingen av forholdsmessigheten blir dermed tilsvarende som vurderingene ovenfor, se punk 2.6.3.
Retten viser derfor til rettens vurderinger ovenfor og anser de samlede inngrepene mot tiltalte for denne aksjonen som proporsjonale.
Vedrørende virkningen av aksjonen og tidsaspektet har retten lagt avgjørende vekt på forklaringene fra politibetjent Gina Bergstøl og seksjonssjef i Sikkerhetsavdelingen ved Departementenes Sikkerhets- og serviceorganisasjon (DSS) Anders Møller. Kun Bergstøl var tilstede, men Møller hadde ansvar og god oversikt over situasjonen. Forklaringene dekker ulike sider, men stemmer overens innbyrdes, og er ikke i strid med bevisbildet for øvrig, samt støtes dels av bildebevis samt fremlagt anmodning fra DSS. Retten anser forklaringene som troverdige og legger følgende til grunn som bevist utover enhver rimelig tvil:
XR-demonstranter demonstrerte først utenfor departementet, før 9 aksjonister gikk inn i bygget kl. 11.05.Aksjonen var ikke forhåndsvarslet i tråd med politiloven, selv om DSS var forberedt på at regjeringsbygg kunne påvirkes under aksjonsuken. Personalsusen inn til departementet var blokkert, og inngangsdøren måtte også lukkes for å hindre at flere aksjonister gikk inn. Ansatte og gjester ble dermed hindret i sin normale ferdsel ut og inn fra departementet og departementets drift ble forstyrret. Aksjonen fant sted under pandemien, og det var høy aktivitet i departementet. DSS anmodet aksjonistene om å forlate bygget og heller demonstrere utenfor, før DSS klokken 13.00 anmodet politiet om å fjerne aksjonistene. Årsake til dette var DSSs sin vurdering av sikkerhetssituasjonen, særlig med tanke på brann og evakuering. Selv om det var flere innganger til bygget, har alle utgangsdører en viktig funksjon ved evakuering. Smittevernstiltak var også en del av vurderingsgrunnlaget, og driften til departementet som ble forstyrret. Det var også ressursmessige utfordringer, side ansatte og besøkende måtte geleides til andre utganger, hvilket i sum gikk utover beredskapen i bygget. I tillegg ble det benyttet mye politiressurser på aksjonen, med 7-9 patruljer.
Forholdsmessighetsvurderingen for den samme aksjonen ble vurdert i LB-2021-147127 (ikke rettskraftig), der retten kom til at de samlede inngrepene ikke var disproporsjonale. Forholdsmessighetsvurderingen for en tilsvarende aksjon ble også vurdert av lagmannsretten i LB-2022-11050 (ikke rettskraftig), som gjaldt tilsvarende demonstrasjon i Olje- og energidepartementets lokaler, der de samlede inngrep ikke ble vurdert som disproporsjonal. Retten mener resultatet må bli tilsvarende også i vår sak.
Basert på det faktum retten har funnet bevist hadde virkningene av den konkrete aksjonen en alvorlighetsgrad tilsvarende som i begge lagmannsrettsdommene, og det er også relevant at aksjonistene ble værende i bygget tross DSSs anmodning om at de skulle forlate bygningen.
I likhet med vurderingene til lagmannsretten mener tingretten videre at departementet og politiet ved den konkrete aksjon utviste stor grad av toleranse ved å la demonstrantene oppholde seg i departementslokalene over lang tid, her knappe 3 timer før pålegg. Aksjonistene viste ingen tegn til å forlate lokalet frivillig. Aksjonistene fikk også kurant med tid til å etterkomme påleggene, minst 10 minutter.
Sett hen til virkningene den uvarslede aksjonen hadde medført innen påleggene ble gitt, samt DSS tidligere anmodning til aksjonistene, som aksjonistene bevisst ikke etterkom, mener retten det er klart at politiet uten hinder av demonstrasjons- og ytringsfriheten kunne pålegge tiltalte å flytte seg og deretter pågripe henne når pålegget ikke ble etterkommet.
Videre fremstår politiets inngrep målrettede og begrenset til det som var nødvendig, og retten viser her til vurderingen i LB-2021-147127, som er dekkende også for denne sak. Politiet hadde heller ingen andre, og mindre inngripende alternativer, slik retten ser det. Demonstrantene ble først anmodet om å forlate lokalene frivillig, deretter pålagt å gjøre dette, før de fikk tilbud om enten å gå selv eller bli båret av politiet. Deretter ble tiltalte pågrepet, holdt i politiarrest i knappe 2 timer, og til sist tiltalt.
I tråd med Høyesteretts synspunkter i XR-dommen, legger tingretten til grunn at frihetsberøvelsen av tiltalte ikke er innebærer at inngrepene samlet sett må anses som uforholdsmessige. Retten viser for øvrig til vurderingen i LB-2021-147127.
Avslutningsvis, i tråd med Høyesteretts vurderinger i HR-2022-981-A i avsnitt 53, og vurderingene i LB-2021-147127 mener retten at straff, på det nivået som er aktuelt for post IIb isolert, ikke gjør det samlede inngrepet i tiltaltes forsamlingsfrihet disproporsjonalt. EMDs praksis er heller ikke til hinder for bruk av betinget fengselsstraff, hvilket aktor har nedlagt påstand om som samlet straff for alle tiltalepostene, noe retten kommer nærmere tilbake til nedenfor, se punkt 3 nedenfor.
Rettens konklusjon er etter dette at tiltalte skal dømmes i tråd med tiltalebeslutningen, bortsett fra for å også ha skapt utilbørlig mye støy eller medvirket til dette slik som beskrevet i tiltalebeslutningen post Ib.
Retten skal nå utmåle straff for fire overtredelser av straffeloven § 181 første ledd og fem overtredelser av politiloven § 30 nr. 1.
Det følger av HR-2022-981-A at det er bøter som er riktig reaksjonsform i denne type saker.
Om utgangspunktet for bøtenes størrelse viser retten til XR-dommen, LB-2022-013193 (ikke rettskraftig) og LB-2021-147127 (ikke rettskraftig). Det følger av dommene at det av hensyn til forutberegnelighet, likhetshensyn og effektivitet skal tas utgangspunkt i det felles bøtedirektivet for politidistrikta Oslo, Aust, Sør-Aust, Sør-Vest og Agder.
Bøtedirektivet har en bøtesats på 8 000 kroner for overtredelse av straffeloven § 181 første ledd, og en skjerpet sats på 10 000 kroner. For overtredelse av politiloven § 30 nr. 1, jf. § 5 er satsene på 8 000 og 13 000 kroner.
Det framgår av direktivet at bøtesatsene i utgangspunktet er satser for en normalovertredelse av det aktuelle straffebud. Skjerpende og formildende omstendigheter skal alltid vurderes og kan tilsi et annet bøtenivå. Videre framgår at tilståelsesrabatt er innberegnet i satsene. Om konkurrenstilfeller heter det:
Ved konkurrens beregnes den samlede boten med utgangspunkt i satsen for det mest alvorlige forholdet, tillagt halvparten av satsen for det nest alvorligste forholdet. Ved tre eller flere forhold, må det foretas en skjønnsmessig helhetsvurdering.
Pådømmelse i retten innebærer at tilståelsesrabatten som er innbakt i foreleggsatsene ikke blir aktuell, og det skal gis et bøtetillegg på 20 %, jf. LB-2022-013193 med videre henvisning til XR-dommen.
Høyesteretts dom gjaldt brudd på straffeloven § 181 første ledd og brudd på politiloven § 30 nr. 1, jf. § 5, i idealkonkurrens. I avsnitt 56 er det bemerket at disse to forholdene hang tett sammen og måtte ses i sammenheng, samt at straffeskjerpingsprinsippet i straffeloven § 79 bokstav a kom til anvendelse. Høyesterett utgangspunkt for samlet straff var bot på 20 000 kroner, før mulige formildende eller skjerpende omstendigheter, jf. avsnitt 63 i dommen.
Det er fra forsvarernes side anført at de ulike aksjonene i den konkrete sak må vurderes forskjellig ved fastsettingen av bøtene, ved at det må skilles på alvorligheten av demonstrasjonene. Tilsvarende at de ulike roller til aksjonistene må vurderes forskjellig. Anførselen kan ikke føre frem, og retten viser her til vurderingen av tilsvarende anførsler i LB-2022-013193 (ikke rettskraftig) og LB-2021-147127 (ikke rettskraftig). I førstnevnte dom står som følger:
Siktemålet med alle aksjonene var å skape oppmerksomhet om klimasaken og vekke folk til handling. At de ulike trafikkblokadene i Oslo sentrum hadde noe forskjellig virkning, kan – også sett hen til hvilket bøtenivå det her er snakk om – ikke være avgjørende for botens størrelse. Heller ikke er det grunnlag for å differensiere mellom hvilken rolle den enkelte deltaker hadde i den aktuelle demonstrasjonen.
Retten mener at også blokadene 2. april og 4. april 2022 på Sjursøya havneområde har en slik alvorlig virkningsgrad at det ikke er grunnlag for differensiering på det bøtenivået det her er snakk om.
Forsvareren har også gjort gjeldende at formålet med aksjonene er relevant ved utmåling av bøtene, noe som ikke kan føre frem, jf. XR-dommen avsnitt 64.
Ved konkurrenstilfeller beregnes en samlet bot med utgangspunkt i satsen for det mest alvorlige forholdet, tillagt halvparten av satsen for de øvrige forholdene, jf. LB-2022-013193. Beregningen er i tråd med påtalepraksis og sikrer likebehandling, effektivitet og forutberegnelighet, samtidig som allmennpreventive og individualpreventive hensyn ivaretas.
Anvendt på vår sak ville boten blitt på kroner 55 800 ((17 000 + 8500 + 8500 + 8500 + 4000) *1,2), før det tas hensyn til formildende og skjerpende omstendigheter, og varetektsfradrag.
De høyere rettsinstanser har ikke tatt stilling til straffutmålingen ved konkurrenstilfeller med flere enn tre aksjoner, sml. LB-2022-013193.
Aktor har anført at fire eller flere aksjoner bør straffes med betinget fengselsstraff i kombinasjon med bot. Forsvarer har anført at betinget fengselsstraff vil være i strid med EMK artikkel 10 og 11.
EMDs praksis sperrer ikke for at fengselsstraff sammen med andre inngrep i ytrings, – og demonstrasjonsfriheten kan være proporsjonalt. Retten viser her til EMDs storkammerdom fra 15. oktober 2015, Kudrevičius mfl. mot Litauen [EMD-2005-37553], der straffen ble satt til betinget fengsel i 60 dager og et forbud i ett år mot å reise hjemmefra i mer enn syv døgn uten forhåndsgodkjennelse fra styresmaktene. Saken gjaldt en veiblokade på tre hovedveier, med langt større virkninger enn aksjonene fra vår sak, men dommen viser at betinget fengselsstraff kan være en proporsjonal straff ved demonstrasjoner, og i tråd med Høyesteretts vurdering av EMD-dommen var saken ikke et grensetilfelle, se XR-dommen avsnitt 36.
Videre viser retten til EMDs avgjørelse av 5. mars 2009, Barraco mot Frankrike [EMD-2005-31684], der straffen ble satt til betinget fengsel i tre måneder pluss 15 000 euro i bot for deltakelse i en «kjør-sakte»-aksjon i morgentrafikken på motorvei, der klageren hadde stanset sin lastebil på veien. Også i den saken var virkningene klart mer alvorlige enn ved aksjonene i vår sak, men Høyesterett er klar på at heller ikke dette ikke var et grensetilfelle, se XR-dommen avsnitt 37.
Forsvarer har anført at retten må være varsom ved straffutmålingen, og vist til EMD dommene Yilmaz Yildiz and others v. Turkey, Akgöl and Göl v. Turkey, Taranenko v. Russia, Lashmankin and Others v. Russia, Kudrevičius and Others v. Lithuania. Retten kan ikke se at de nevnte dommene innsnevrer eller klargjør ytterligere hvor den nedre grense for å kunne anvende betinget fengselsstraff går.
I vår sak, der fem forskjellige aksjoner skal vurderes i konkurrens, mener en samlet rett at det vil være proporsjonalt med betinget fengselsstraff. Allmennpreventive og individualpreventive hensyn tilsier at det er et behov for å hindre gjentakelse på en effektiv måte, og bot anses ikke tilstrekkelig i seg selv. En kort betinget fengselsstraff med en prøvetid på to år vil dermed være nødvendig i et demokratisk samfunn.
I tillegg vil botens samlede størrelse bli stor ved flere tilfeller, hvis beregningsmetoden nevnt ovenfor anvendes. Det ville derfor vært utfordrende å sikre likebehandling, forutberegnelighet og effektivitet ved kun bøtestraff, siden rimelighetsbetraktninger og evneprinsippet kommer sterkere inn ved høyere bøter.
Alternativene, som er å sette et øvre tak for boten størrelse, eller redusere straffen for etterfølgende forhold ytterligere, vil gi et frikort eller en kvantumsrabatt for ytterligere gjentakelser, som for retten fremstår kontrapreventivt.
Aktor har under henvisning til andre saksområder med masseovertredelser og standardisert utmåling argumentert med at grensen for når betinget straff skal anvendes bør være der samlet bot ville oversteget kroner 40 000, eller fra fire tilfeller ved brudd på både straffeloven § 181 første ledd og politiloven § 30 nr. 1, jf. § 5. Sett hen til at bøtesatsen er standardisert, og den enkelte domfeltes økonomiske evne har mindre vekt, anser retten det skisserte grenseområdet som rimelig og fornuftig.
Retten har vurdert om en kort betinget fengselsstraff for gjentatte tilfeller, med en alminnelig prøvetid på to år, vil ha en såkalt «chilling effect» som kan føre til at ytrings- og forsamlingsfriheten blir innskrenket. Vekten av momentet vil avhenge av formen på demonstrasjonen. Retten har kommet til at de aksjonene denne saken gjelder går utover det som er vernet etter EMK artikkel 11, se vurderingene av hver aksjons virkning ovenfor. En chilling effect vil dermed kunne være ønsket, både med tanke på individualpreventive, – og allmennpreventive hensyn, jf. XR-dommen avsnitt 53. Det er her sentralt at deltakerne i alle aksjonene i den konkrete saken både fikk aksjonere med sivil ulydighet over noe tid før myndighetene grep inn, lengst der virkningene var mindre alvorlige, og i tillegg hadde deltakerne adgang til å få frem budskapet sitt på andre måter, for eksempel ved å fortsette demonstrasjonen utenfor veibane og utenfor bygg.
Det er også relevant at betinget fengsel først er aktuelt ved flere enn tre tilfeller av brudd på både straffeloven § 181 første ledd og politiloven § 30 nr. 1, jf. § 5. Særlig de individualpreventive hensyn veier etter rettens syn her enda tyngre enn ved enkeltovertredelser. Ved betinget fengsel vil også tiltalte i vår sak, uten å risikere soning av fengselsstraffen, kunne fortsette å ytre seg og demonstrere innenfor prøvetiden, såfremt hun i periode avstår fra å delta i aksjoner som går ut over det som er vernet etter EMK, og som er for belastende for samfunnet og tredjeparter. Retten mener på denne bakgrunn at den dempende effekten inngrepet vil ha på tiltalte selv og allmenheten forøvrig, ikke gjør straffen disproporsjonal.
Rettens flertall, fagdommer Heggedal og meddommer Gamlem, mener, i tråd med aktors forslag at det i tillegg til en kort betinget fengselsstraff også må utmåles en bot av mindre størrelse. Hvis tiltalte kun dømmes til betinget fengsel får ikke dommen noen umiddelbar virkning for domfelte. Bot må derfor brukes sammen med betinget fengsel for å gi domfelte en merkbar reaksjon, både av hensyn til individualprevensjon og allmennprevensjon, og kombinasjonen er ikke disproporsjonal i strid med EMK.
Rettens mindretall, meddommer Bakkelund, mener det er tilstrekkelig med betinget fengselsstraff i den konkrete sak, og at bot først bør legges til ved flere overtredelser enn i den aktuelle saken. Vedrørende den betingende fengselsstraffens lengde er mindretallet enig med flertallet.
Ved den konkrete utmålingen av straffen har aktor foreslått at den betingede fengselsstraffen settes til 14 dager og boten til kroner 20 000 for fire tilfeller av brudd på både straffeloven § 181 første ledd og politiloven § 30 nr. 1, jf. § 5.
Retten er enig med aktor om at det den betingende fengselsstraffen skal settes til minstestraffen på 14 dager, med en alminnelig prøvetid på to år, jf. straffeloven § 34.
Vedrørende botens størrelse mener rettens flertall at boten bør settes til kroner 10 000, som tilsvarer bøtetillegget for påfølgende tilfeller. Boten anses tilstrekkelig følbar i kombinasjonen med den betingede fengselsstraff, og rettens flertall mener at den totale straffen blir korrekt og rimelig. Subsidiær fengselsstraff, dersom boten ikke betales, settes til 10 dager i tråd med føringene i XR-dommen.
Retten kan ikke se at det foreligger noen formildende omstendigheter i den konkrete sak.
I straffeskjerpende retning legger retten vekt på at tiltalte tidligere er straffet en gang for lignende forhold, jf. straffeloven § 77 k. Påtalemyndighetene har foreslått en straffeskjerpelse ved at den betingede straffen øker med to dager, noe retten anser som rimelig og korrekt i den konkrete sak.
Overtredelsen av i tiltalebeslutningen post IIb tillegges også vekt i skjerpende retning, og tilsier at den betingede fengselsstraffens lengde øker med to dager, i tråd med aktors forslag.
Resultatet blir etter dette, i tråd med flertallets stemmer, at tiltalte skal dømmes til 18 dager betinget fengsel med en prøvetid på to år og en bot på kroner 10 000, subsidiært fengsel i 10 dager.
Det er uomtvistet at varetektsfradraget er på 4 dager, som skal komme til fradrag ved en eventuell soning av dommen, jf. straffeloven § 83.
Aktor la ikke ned påstand om saksomkostninger under henvisning til at tiltalte er ufør samt påstand om ubetinget bot. Retten mener ikke det er grunnlag for å ilegge ansvar av eget tiltak.
Avsagt under dissens.
DOMSSLUTNING
Ved en eventuell soning av fengselsstraffen tilkommer et varetektesfradrag på 4 – fire – dager, jf. straffeloven § 83.
Tiltalte tilhører miljøbevegelsen Extinction Rebellion (XR), som blant annet gjennomfører ikkevoldelige aksjoner der middelet er sivil ulydighet. Tiltalte forklarte at målet med alle aksjonene tiltalen omhandler var å skape oppmerksomhet rundt de globale krisene verden nå står overfor på en måte som ikke kan ignoreres, under ulike kampanjer. Myndighetene må vekkes og samfunnet må forstå alvoret av krisesituasjonen.
Retten er etter en samlet vurdering av bevisene i saken overbevist om at tiltalte har handlet slik som beskrevet i tiltalen – unntatt at hun har skapt eller medvirket til å skape utilbørlig støy slik som beskrevet i grunnlaget til post Ib – og at hun har handlet forsettlig.
Retten har lagt avgjørende vekt på tiltaltes erkjennelse av de faktiske forhold og tiltaltes forklaring, som støttes av forklaringene fra politivitnene (Henrik Kløvstad Aas – Ia/IIa. Henning Strømsholm, Kristoffer Bang – Ib/IIc, Gina Bergstøl – II b, Sara Helene Bergheim, Thomas Broberg, Lasse Lauritzen – Ic/IId, Håkon Nesteby, Lars Kostveit Id/IIe), avspilte videoer fra markeringene, illustrasjonsmapper, og rapporter om pågripelse av tiltalte de aktuelle datoene. Tiltalte forklarte at hun var usikker på tidsaspektene, men hun mente tidspunktene i forelegget kunne stemme. Aksjonenes varighet, tidspunkt for pålegg, frister mv. ble godt belyst av politivitnene, som retten ikke har grunnlag for å betvile, og som legges til grunn som bevist.
For post Ia og IIa er retten på bakgrunn av det samlede bevisbildet overbevist om det følgende:
Tiltalte deltok i XR-aksjonen i Majorstuekrysset mandag 23. august 2021. Aksjonen startet rundt 13.13 og politiet fikk melding 13.18 om pågående demonstrasjonen. Rundt 30-40 personer, derunder tiltalte, satt seg ned i veibanen i Kirkeveien i/ved gangfeltet før krysset og sperret av alle tre feltene i en retning. Pålegg om å fjerne seg i løpet av to minutter ble gitt tiltalte en gang mellom 14.02-14.12, men hun forble sittende og ble til slutt båret bort og kjørt til arresten.
Tiltalte handlet med viten og vilje, og både de objektive og subjektive vilkårene for straff etter straffeloven § 181 første ledd og politiloven § 30 nr. 1, jf. § 5 er oppfylt, isolert sett.
For post Ib og IIc er retten på bakgrunn av det samlede bevisbildet overbevist om det følgende:
Tiltalte deltok i XR-aksjonen i krysset Hausmanns gate/Torggata fredag 27. august 2021 fra ca. kl. 17.55. Hele krysset ble blokkert av demonstranter. Tiltalte gikk i en mars som var på vei mot en annen blokade, på Eventyrbrua, men ble værende i veibanen i krysse da hun kom dit. Først gikk hun rundt i veibanen og veivet med flagg, før hun satt seg ned i veibanen. Pålegg ble gitt fra 19.00, først ved proklamasjon, så til den enkelte, derunder tiltalte, med frist for å fjerne seg kl. 19.15. Tiltalte fikk i det minste med seg pålegget som ble gitt til henne personlig. Tiltalte ble sittende etter fristen og senere båret til politibil/politibuss og kjørt til arresten.
Retten er ikke overbevist om at tiltalte selv skapte utilbørlig støy eller medvirket til dette. Tiltalte selv forklarte at blokaden alt var kommet i gang da hun ankom, med musikk og megafonbruk, og at hun selv eller de hun var sammen med ikke lagde noe støy. Det deltok flere fraksjoner fra XR i aksjonen, og hun var ikke en del av fraksjonen der det ble spilt musikk/ropt i megafon e.l. Støybildet fortsatte også med tilsvarende styrke etter at tiltalte ble båret bort og satt i politibil i påvente av å kjøres til arresten.
Straffeloven § 181 førsteledd er likevel brutt i form av annen utilbørlig adferd ved aktiv deltakelse i veiblokaden. Tiltalte handlet med viten og vilje, og både de objektive og subjektive vilkårene for straff etter straffeloven § 181 første ledd og politiloven § 30 nr. 1, jf. § 5 er oppfylt, isolert sett.
For post Ic og IId er retten på bakgrunn av det samlede bevisbildet overbevist om det følgende:
Tiltalte deltok i XR-aksjonen på Sjursøya havneområde lørdag 2. april 2022 fra ca. kl. 11.40. Aksjonen var rettet mot oljeindustrien. Tiltalte aksjonerte sammen med flere andre personer, der tankbiler med fossilt brennstoff ble stanset på vei inn og ut av havneområdet ved at aksjonistene var i veibanen og/eller lenket/limte seg fast mv. til tankbilene, eller klatret opp på disse. Tiltalte selv var ikke lenket/limt fast, men deltok ved å sitte under en av de fire tankbilene som førsøkte å kjøre inn/ut av havneområdet ila aksjonen. Andre tankbiler valgte å ikke kjøre inn/ut, og annen trafikk ble i noen grad forstyrret, selv om øvrige kjøretøy fikk passere aksjonistene. Oslo Havn anmodet politiet om bistand til å gjerne aksjonistene. Pålegg ble gitt til tiltalte omtrent kl. 16.04 med frist for å fjerne seg fra området på 10 minutter. Hun ble bortvist fra området i 48 timer. Tiltalte ble værende, og deretter eskortert bort og kjørt til arresten.
Straffeloven § 181 første ledd kommer til anvendelse også på privat grunn, og selv om ikke all lovlig ferdsel blir hindret, hvilket også er uomtvistet.
Tiltalte handlet med viten og vilje, og både de objektive og subjektive vilkårene for straff etter straffeloven § 181 første ledd og politiloven § 30 nr. 1, jf. § 5 er oppfylt, isolert sett.
For post Id og IIe er retten på bakgrunn av det samlede bevisbildet overbevist om det følgende:
Tiltalte deltok i XR-aksjonen på Sjursøya havneområde 4. april 2022 fra ca. 12.10, altså under 48 timer etter forrige aksjon, sammen med flere andre personer, der tankbiler på tilsvarende vis ble stanset på vei inn og ut av havneområdet ved at aksjonistene var i veibanen i Kongshavnveien og/eller lenket/limte seg fast til, eller klatret oppå, tankbilene. Tiltalte selv var ikke lenket/limt fast, men deltok ved å holde banner over veibanen og ved å sitte i veibanen og sperre for en av tankbilene. Andre tankbiler valgte å ikke kjøre inn/ut, og annen trafikk ble i noen grad forstyrret, selv om øvrige kjøretøy fikk passere aksjonistene. Aksjonen startet ca. kl. 10.45. Pålegg ble gitt til hver av aksjonistene, etter anmodning av Oslo Havn, fra klokken 12.20, til den konkrete tiltalte ca. kl. 12.50, med 10 minutters frist for å fjerne seg fra området. Tiltalte ble værende, og deretter eskortert bort og kjørt til arresten.
Tiltalte handlet med viten og vilje, og både de objektive og subjektive vilkårene for straff etter straffeloven § 181 første ledd og politiloven § 30 nr. 1, jf. § 5 er oppfylt, isolert sett.
For post IIb er retten på bakgrunn av det samlede bevisbildet overbevist om det følgende:
Tiltalte deltok i XR-aksjonen rettet mot Landbruks, – og matdepartement 25. august 2021. Hun tok seg inn i Regjeringsbygg 6, til Helse, – og omsorgsdepartementet, fra ca. kl. 11.05, sammen med ni andre personer, og satt seg ved personalslusen for inn/utgang til Helse, – og omsorgsdepartementet. Etter anmodning fra departementet, anmodet politiet aksjonistene om å fortsette markeringen utenfor. Deretter, mellom kl. 13.30 og 13.39 ble hver av aksjonistene, derunder tiltalte, gitt et pålegg om å fjerne seg fra bygget innen kl. 13.50. Tiltalte ble likevel sittende, og besluttet pågrepet og kjørt til arresten.
Tiltalte handlet med viten og vilje, og både de objektive og subjektive vilkårene for straff etter politiloven § 30 nr. 1, jf. § 5 er oppfylt, isolert sett.
Forsvarer har anført at straffeloven § 17, nødrett, kommer til anvendelse, gitt ovennevnte globale krisesituasjon og formålene med aksjonene. Anførselen kan klart ikke føre frem, og retten viser i den sammenheng til LB-2022-013193, med videre henvisning til HR-2022-981-A, der det fremkommer at det ikke er grunnlag for nødrettsbetraktninger i denne type saker.
Et sentralt spørsmålet i saken er om tiltalte likevel ikke kan straffes fordi handlingene ble begått som ledd i utøvelsen av hennes rettigheter etter Grunnloven § 100 og EMK artikkel 10 om ytringsfrihet, og Grunnloven § 101 og EMK artikkel 11 om forsamlings- og foreningsfrihet.
Retten tar her utgangspunkt i Høyesteretts dom HR-2022-981-A (XR-dommen), som gjaldt en tilsvarende aksjon som i tiltalens post Ia og Ib, i regi av XR i september 2020, med veiblokade. I dommen trekker Høyesterett opp utgangspunktene for vurderingen av om politiets inngrep i forbindelse med demonstrasjoner er i tråd med Grunnloven og EMK.
Om forholdet mellom Grunnloven § 101 og EMK artikkel 11, uttalte Høyesterett som følger i avsnitt 19:
Grunnlova § 101 må såleis tolkast i lys av EMK artikkel 11. Sidan det ikkje ligg føre rettskjelder som tilseier at Grunnlova gjev eit vern som går lenger enn EMK, tek eg utgangspunkt i EMK artikkel 11 nr. 1, som gjev alle rett til fritt å delta i fredelege forsamlingar.
Om forholdet mellom EMK artikkel 10 og 11, uttalte Høyesterett følgende i avsnitt 21:
EMK artikkel 11 skal såleis tolkast i lys av artikkel 10, sidan vern av ytringsfridomen er eit av føremåla med forsamlings- og foreiningsfridomen. I visse tilfelle vil det kunne vera grunnlag for ei anna tilnærming, der ein vurderer ein klage etter artikkel 10, tolka i lys av artikkel 11. Når det gjeld fredelege demonstrasjonar, vil artikkel 11 likevel jamt over fungere som ein spesialregel.
EMK artikkel 11 nr. 1 lyder som følger:
I likhet med i HR-2022-981-A er det ikke tvil om at alle demonstrasjonene i den konkrete saken er fredelig og vernet av EMK artikkel 11 nr. 1. Det er også uomtvistet og tvilløst at det ble gjort inngrep i tiltaltes rett til forsamlingsfrihet etter artikkel 11 nr. 2 da hun ble pålagt å fjerne seg fra områdene, og senere pågrepet, innbrakt og tiltalt.
Retten legger videre til grunn at inngrepene isolert sett hadde hjemmel i lov, jf. tilsvarende i HR-2022-981-A.
I tråd med Høyesteretts vurderinger i HR-2022-981-A avsnitt 43, som er dekkende også for vår sak, legger retten videre til grunn at politiets inngrep overfor tiltalte ivaretok flere av de legitime formålene som er angitt i EMK artikkel 11 nr. 2, herunder vern av helse og andre personers rettigheter og friheter.
Retten skal etter dette vurdere om politiets inngrep overfor tiltalte var nødvendige i et demokratisk samfunn etter EMK artikkel 11 nr. 2, nærmere bestemt om de var proporsjonale.
Inngrepene overfor tiltalte må ses samlet, jf. HR-2022-981-A avsnitt 52, hvor det fremkommer som følger:
Inngrepa overfor den einskilde må vurderast samla. I ei straffesak, som her, er vurderinga av proporsjonaliteten i inngrepa ikkje knytt til kvart einskild inngrep eller verkemiddel, men om det alt i alt er proporsjonalt å straffe med bøter og subsidiær fengselsstraff i tillegg. Dei andre inngrepa vart gjorde for å stoppe aksjonen og for å hindre gjentaking.
Vurderingen er bred. Høyesterett oppsummerte praksis fra EMD slik i avsnitt 34:
Samfunnet må tole ei viss forstyrring av dagleglivet, og styresmaktene må vise ein viss toleranse. Dette vil etter omstenda også tilseia at styresmaktene må vente med å gripe inn. Toleransegraden kan likevel ikkje fastleggjast generelt, men må vurderast konkret – særleg ut frå verknadene av forstyrringane. Der det er fare for liv og helse, kan styresmaktene gripe inn med ein gong. Det skal jamt over også mykje til for at inngrep mot ein aksjon som skapar alvorleg forstyrring av trafikken, og som ikkje er varsla og er i strid med nasjonalt regelverk, vil vera i strid med EMK artikkel 11.
Vedrørende den konkrete saken for Høyesterett konkluderte Høyesterett med at hverken pålegget mot, pågripelsen av eller ileggelsen av straff i form av bøter og subsidiær fengselsstraff på det aktuelle nivået innebar en krenkelse av forsamlingsfriheten etter EMK artikkel 11, se avsnitt 55.
Høyesterett la i totalvurderingen vekt på de alvorlige virkningene av forstyrrelsen, at forstyrrelsen av trafikkavviklingen var formålet med og ikke en indirekte effekt av aksjonen, at aksjonen ikke var varslet, at politiet hadde få handlingsalternativer, at aksjonen ikke primært rammet de protestene var rettet mot, og at inngrepet var målrettet og begrenset til det som var nødvendig for å sikre trafikkavviklingen.
Det følger av XR-dommen at det skal mye til for at inngrep mot en aksjon som skaper alvorlig forstyrrelse av trafikken, som ikke er varslet og som er i strid med nasjonalt regelverk, vil være i strid med artikkel 11, jf. HR-2022-981-A
EMDs praksis viser også at myndighetsinngrep i retten til forsamlingsfrihet kan være proporsjonale, selv om det ikke dreier seg om alvorlige trafikkforstyrrelser, se LB-2022-11050 (ikke rettskraftig) med videre henvisninger.
Vedrørende virkningen av blokaden 23. august 2021, derunder hindring av trafikken i området, har retten lagt avgjørende vekt på forklaringen fra politibetjent Henrik Kløvstad Aas som var tilstede og hadde god oversikt over aksjonen. Forklaringen er ikke i direkte motstrid med tiltaltes egen forklaring, selv om hun oppfattet at politiet sperret av noe mer enn nødvendig. Politiforklaringen støttes til dels av bilde/videobevis. Retten anser forklaringen som troverdige og legger følgende til grunn som bevist utover enhver rimelig tvil:
Majorstuekrysset er et viktig knutepunkt for trafikken i Oslo sentrum, og etter kort tid begynte de trafikale problemene å spre seg ut fra krysset til et utvidet område, med blant annet kødannelse som gikk minst opp til Ullevål sykehus, og dermed ble også utrykningsfaretøy påvirket. Aksjonen skjedde midt på dagen, og det var mye trafikk og mange fotgjengere. Politiet måtte bruke mellom 8-10 patruljer på aksjonen. Umiddelbart oppsto vanskelige trafikale situasjoner siden trafikken stoppet helt opp i feltene som var blokkerte, og grunnet forhøyet skille mellom kjøreretningene var det vanskelig for kjøretøy å snu. Busser var vanskelig å dirigere, kryssvei måtte tidvis sperres av, og skilt skrus ned for å geleide busser over midtrabatten. Innen pålegget ble gitt hadde Ruter meldt om utfordringer for kollektivtransporten i Oslo sentrum, det var risiko for kødannelser i hele Oslo sentrum og det ble satt inn store politiressurser. Siden forhåndsvarsel i tråd med politiloven ikke var gitt, var politiet mindre forberedt enn de kunne ha vært.
Virkningene som anses bevist er etter rettens mening alvorlig, selv om det ble et mindre kaotisk trafikkbilde enn ved demonstrasjonen i september 2020 som XR-dommen omhandler. Den konkrete sak for Høyesterett var ikke et grensetilfelle, se avsnitt 55. I tillegg medførte blokaden i vår sak bruk av mye politiressurser og hadde en sammenlignbar risiko for farlige situasjonen og omfattende kødannelser.
I likhet med situasjonen i HR-2022-981-A var blokaden omhandlet i post Ia ingen indirekte effekt av en demonstrasjon, som ville gitt aksjonen et sterkere grad av vern. Blokaden av trafikken var selve virkemiddelet.
Tilsvarende rammet ikke aksjonen primært de aksjonen var rettet mot, tilsvarende som i XR-dommen, se avsnitt 50.
Basert på momentene retten har gjennomgått ovenfor, mener retten, i tråd med vurderingen i HR-2022-981-A, at aksjonen gikk langt ut over den forstyrringen som er forventet ved en ordinær fredelig demonstrasjon. Aksjonsmåten var således utenfor kjernen i EMK artikkel 11 nr. 1.
Retten legger også til grunn som bevist utover enhver rimelig tvil at aksjonen ikke var forhåndsmeldt til politiet etter politiloven § 11, og legger her avgjørende vekt på forklaringene om den konkrete aksjon, og fra alle politivitnene om de øvrige aksjoner og erfaringen med XR generelt. Tiltalte og de andre aksjonistene hadde dermed mindre krav på vern, jf. HR-2022-981-A med videre henvisning til EMD-praksis.
Retten mener videre at politiets inngrep i den konkrete sak var målrettede og begrenset til det som var nødvendig.
Aksjonene ble avsluttet av politiet for å avverge fare og ytterligere forstyrrelse av trafikken og tredjeparter. Demonstrantene hadde da alternativ ytringsformer tilgjengelig, og hadde også fått holde på med blokaden noe tid, men forlot ikke veibanen frivillig. Til sammenligning grep politiet inn etter om lag 20 minutter ved å flytte demonstrantene i HR-2022-981-A.
Sett hen til de alvorlige virkningene den uvarslede aksjonen hadde medført innen påleggene ble gitt, mener retten det er klart at politiet uten hinder av demonstrasjons- og ytringsfriheten kunne pålegge tiltalte å flytte seg og deretter pågripe de om pålegget ikke ble etterkommet, jf. den tilsvarende vurderingen i HR-2022-981-A avsnitt 54. Inngrep var altså nødvendig, og retten kan ikke se at politiet i en slik situasjon hadde andre og mindre inngripende handlingsalternativ enn de som ble benyttet.
Også ved utstedelse av pålegget ble det gitt en kurant tidsfrist for å fjerne seg, på minimum 2 minutter. Tidsmessig er det etter rettens syn klart at det må aksepteres at politiet da grep inn ved å fjerne aksjonistene fra veibanen.
I tråd med Høyesteretts synspunkter, mener retten heller ikke at frihetsberøvelsen av tiltalte innebærer at inngrepene samlet sett må anses som uforholdsmessige. Flere politivitner i vår sak forklarte at politiet i forbindelse med XR-aksjonene besluttet innbringelse av demonstranter til arresten der de anså at det var en fare for omrokkering og ny, tilsvarende aksjon et annet sted, noe retten ikke har grunnlag for å betvile vurderingen av. Retten viser for øvrig til vurderingen i LB-2022-11050.
Avslutningsvis, i tråd med føringene i HR-2022-981-A, mener retten at straff, på det nivået som er aktuelt for post Ia/IIa isolert, ikke gjør det samlede inngrepet i tiltaltes forsamlingsfrihet disproporsjonalt. Retten viser særlig til Høyesteretts vurderinger i avsnitt 53. EMDs praksis er heller ikke til hinder for bruk av betinget fengselsstraff, hvilket aktor har nedlagt påstand om som samlet straff for alle aksjonene, noe retten kommer nærmere tilbake til, se punkt 3 nedenfor.
Rettens konklusjon blir etter dette at tiltalte skal dømmes i tråd med tiltalens post Ia/IIa.
Vedrørende virkningen av aksjonen i post Ib/IIc og tidsaspektet har retten lagt avgjørende vekt på forklaringene fra innsatsleder Kristoffer Bang og politibetjent Henning Strømsholm, som begge var tilstede og forklarte seg samsvarende om situasjonen. Forklaringene er ikke i motstrid med tiltaltes egen forklaring, og støttes godt opp av bilde/videobevis. Retten anser forklaringen som troverdige og legger følgende til grunn som bevist utover enhver rimelig tvil:
Hausmannsgate er en firefelts hovedtrafikkåre gjennom Oslo sentrum, som er sterkt trafikkert, derunder med kollektivtransport. Torggata binder sentrum med Grünerløkka, med mange fotgjengere og syklister. Fra aksjonen startet, ca. kl. 17.55, til veiene og krysset igjen kunne åpnes, kl. 23.11, måtte trafikk omdirigeres, busser kjøre nye ruter, og utrykningsfartøy fra legevakten kjøre omveier. Innledningsvis var det et trafikkaos med stans i trafikken og flere farlige situasjoner, der biler forsøkte å presse seg igjennom eller snu over midtrabatten. Politiet måtte sperre av et større område for å sikre både demonstranter, bilister og andre tredjeparter. Politiet benyttet store ressurser, 23 patruljer, som medførte svekket beredskap i distriktet for øvrig på et typisk hektisk tidspunkt (fredag kveld). Grunnet belastningene og risikoen aksjonen medførte anmodet politiet aksjonistene om å flytte seg fra veibanen. Pålegg ble først gitt fra kl. 19.00, først ved proklamasjon, så til den enkelte, derunder tiltalte, med frist for å fjerne seg kl 19.15.
Virkningene retten anses bevist for aksjonen 27. august 2021 mer alvorlige enn ved aksjonen 23. august 2021, og demonstrantene ble gitt enda mer tid til å ytre seg og enda lengre frist til å etterkomme pålegg om å fjerne seg.
Også for denne aksjonen er retten på grunnlag av politiforklaringene overbevist om at den ikke var varslet om aksjonen i tråd med politiloven.
Retten viser derfor til rettens vurderinger ovenfor, under punkt 2.6.1, og anser de samlede inngrepene mot tiltalte for denne aksjonen som klart proporsjonale.
Vedrørende virkningen av aksjonen på Sjursøya 2. april 2022 har retten lagt avgjørende vekt på forklaringene fra innsatsleder Thomas Broberg og havnekaptein Jens Petter Christensen, som forklarte om ulike aspekter ved virkningen. Forsvarets vitne, politibetjent Lasse Lauritzen forklarte seg også om aksjonen, men han var kun tilstede innledningsvis, da kun en tankbil var blokkert, og forlot så område. Hans forklaring er derfor ikke i motstrid med forklaringene fra de ovennevnte, selv om han observerte mer begrensede virkninger. Brobergs og Christensens forklaring er heller ikke i direkte motstrid med tiltaltes forklaring, og støttes til dels av bilde/videobevis. Retten finner forklaringene troverdige og legger følgende til grunn som bevist utover enhver rimelig tvil:
Sjursøya er et industriområde med forhøyet beredskap og sikkerhet, med oljeinstallasjoner, fartøy, kjøretøy og tungindustri. Oslo havn er Norges største godshavn, og 60 % av drivstoffet til Østlandet, 40% til Norge, og 100% til Gardemoen kommer derfra. I tillegg går en rekke andre varer, som klær, sement og medisiner, gjennom Oslo havn. Fem tankbiler og fem sjåfører ble direkte berørt av aksjonen 2. april, 3 tomme på vei inn, 1 full på vei ut, og 1 full på vei ut som ikke kjørte helt ut til aksjonsområdet. Aksjonen startet rundt kl. 11.40 og det tok ca. 7 timer fra politiet fikk melding om aksjonen til siste demonstrant var fjernet og trafikken kunne gå som normalt. Sjåførene i de fem tankbilene kunne ikke forlate bilene grunnet deres sikkerhetsansvar, og ble dermed ufrivillig holdt tilbake i en tilsvarende tidsperiode. Andre tankbiler skulle etter planen ha kjørt inn, men unnlot det etter å ha blitt varslet om aksjonen, og driften ble stanset gjennom dagen, hvilket medførte tap for brukerne/selskapene. Selv om aksjonistene ikke stanset annen trafikk, ble også annen frakt vanskeliggjort. Store lastebiler måtte sirkles forbi aksjonister, politi og tilskuere, og det ble benyttet en annen port, som ikke er egnet for store kjøretøy, der det også går skolebarn, og det ble noe kø i området. Oslo Havn klarte ikke å levere i tråd med havne- og farvannsloven § 1 på punktene om effektiv og sikker drift.
Det gikk også store politiressurser med til aksjonen. Aksjonistenes liv og helse måtte også sikres, derunder knyttet til faren ved at flere sto på taket til tankbiler, og flere var lenket fast til bilene, blant annet med halsen. Oslo brann, – og redningssentral var involvert grunnet de involverte brannfarlige stoffene. Samme dag var det også Sian-demonstrasjon på Tøyen, og politiets beredskap i distriktet ble utfordret.
Selv om virkningene ikke er direkte sammenlignbare med virkningen av aksjonen i XR-dommen, var virkningene etter rettens syn, samlet sett, klart alvorlige.
På den andre siden rammet aksjonen i større grad enn de nevnte veiblokadene de kampanjen var rettet mot, nemlig oljeindustrien. Dette gir aksjonen krav på sterkere vern, likevel slik at inngrep også kan være proporsjonale i slike tilfelle, jf. HR-2022-981-A avsnitt 33.
I den konkrete sak fikk demonstrantene anledning til å aksjonere over lang tid – over fire timer – før politiet grep inn. De hadde også andre alternative ytringsformer.
Det er også relevant at demonstrantene ikke avsluttet aksjonen etter at Oslo havn anmodet dem fjernet, hvilket skjedde ca. kl. 12, altså flere timer før pålegg ble utstedt. Oslo Havn var blitt rammet av aksjoner tidligere samme uke, og ved gjentatte aksjoner ble belastningen større både for dem, og næringsvirksomhetene som bruker havnen.
Retten legger videre til grunn som bevist utover enhver rimelig tvil at aksjonen ikke var forhåndsmeldt til politiet etter politiloven § 11, og legger her avgjørende vekt på forklaringene fra vitnene.
Sett hen til virkningene den uvarslede aksjonen hadde medført innen påleggene ble gitt, mener retten det er klart at politiet uten hinder av demonstrasjons- og ytringsfriheten kunne pålegge tiltalte å flytte seg og deretter pågripe henne når pålegget ikke ble etterkommet. Politiet hadde heller ingen andre, og mindre inngripende alternativer, slik retten ser det.
I tråd med Høyesteretts synspunkter, mener retten heller ikke at den fortsatte frihetsberøvelsen av tiltalte innebærer at inngrepene samlet sett må anses som uforholdsmessige, se også vurderingene ovenfor for post Ia/IIa.
Avslutningsvis, i tråd med Høyesteretts vurderinger i HR-2022-981-A i avsnitt 53, mener retten at straff, på det nivået som er aktuelt for post Ia/IIa isolert, ikke gjør det samlede inngrepet i tiltaltes forsamlingsfrihet disproporsjonalt. Både allmennpreventive og individualpreventive hensyn tilsier at demonstrantene bør kunne straffes. EMDs praksis er heller ikke til hinder for bruk av betinget fengselsstraff, hvilket aktor har nedlagt påstand om som samlet straff for alle aksjonene, noe retten kommer nærmere tilbake til nedenfor, se punkt 3 nedenfor.
Vedrørende virkningen av aksjonen på Sjursøya 4. april 2022 har retten lagt avgjørende vekt på forklaringene fra innsatsleder Lars Kostveit, politibetjent Håkon Nesteby og havnekaptein Jens Petter Christensen, som er i tråd med bevisbildet for øvrig. Forklaringene henger godt sammen innbyrdes, og støttes dels av bilde/videobevis. Retten anser forklaringene som troverdige.
Om Sjursøya og Oslo Havns betydning mv. viser retten til det faktum som anses bevist for post Ic/IId – som også legges til grunn for aksjonen 4. april 2022.
For de spesielle forhold ved den konkrete aksjon anses følgende som bevist utover enhver rimelig tvil:
Politiet fikk melding om at aksjonen var i gang klokken 10.45. Aksjonen var ikke varslet, men politiet fikk inn tips idet aksjonen startet. Oslo Havn begjærte aksjonistene fjernet ca. klokken 12.00. Fire lastebiler ble holdt tilbake av aksjonistene på havneområdet. Sjåførene kunne ikke forlate kjøretøyene grunnet sikkerhetsansvar, og ble dermed ufrivillig holdt tilbake. Flere var frustrerte. Tankbiler ble sperret i begge retninger, og transport til Gardemoen ble forhindret. Aksjonistene slapp andre kjøretøy forbi, men av hensyn til sikkerheten til aksjonister, politibetjenter og andre i veibanen, besluttet politiet at hele veibanen måtte sperres. Fra ca. kl. 13.00 hadde politiet tilstrekkelig kontroll til at andre biler kunne slippes inn. Flere tankbiler, som etter planen skulle kjørt inn, valgte å vente enda lengre. Først ca. kl. 14.45 ble veien opp mot rundkjøringen åpnet. Aksjonen krevde store politiressurser, og også Oslo brann- og redningstjeneste var på stedet for å sikre både aksjonister, sjåfører og andre i området.
Rundt kl. 13.00 fikk politiet melding om at XR-aksjonister hadde forflyttet seg lengre bort, til et annet aksjonsområde ved rundkjøringen, og lenket seg fast/blokkerte tankbiler også der, hvilket krevde enda mer politiressurser og økte belastningen på de berørte ytterligere. Ved så stort ressursbruk på aksjonene ble beredskapen i resten av distriktet rammet.
Virkningene av aksjonen tilsvarer virkningene for aksjonen 2. april 2022. Selv om aksjonistene fikk aksjonere noe kortere før pålegg ble gitt, fikk de også for denne aksjonen demonstrere lang tid – ca. 11⁄2 -2 timer – før politiet grep inn med forelegg, etter anmodning fra Oslo Havn, og aksjonistene fikk deretter minst 10 minutter på å fjerne seg fra området. Vurderingen av forholdsmessigheten blir dermed tilsvarende som vurderingene ovenfor, se punk 2.6.3.
Retten viser derfor til rettens vurderinger ovenfor og anser de samlede inngrepene mot tiltalte for denne aksjonen som proporsjonale.
Vedrørende virkningen av aksjonen og tidsaspektet har retten lagt avgjørende vekt på forklaringene fra politibetjent Gina Bergstøl og seksjonssjef i Sikkerhetsavdelingen ved Departementenes Sikkerhets- og serviceorganisasjon (DSS) Anders Møller. Kun Bergstøl var tilstede, men Møller hadde ansvar og god oversikt over situasjonen. Forklaringene dekker ulike sider, men stemmer overens innbyrdes, og er ikke i strid med bevisbildet for øvrig, samt støtes dels av bildebevis samt fremlagt anmodning fra DSS. Retten anser forklaringene som troverdige og legger følgende til grunn som bevist utover enhver rimelig tvil:
XR-demonstranter demonstrerte først utenfor departementet, før 9 aksjonister gikk inn i bygget kl. 11.05.Aksjonen var ikke forhåndsvarslet i tråd med politiloven, selv om DSS var forberedt på at regjeringsbygg kunne påvirkes under aksjonsuken. Personalsusen inn til departementet var blokkert, og inngangsdøren måtte også lukkes for å hindre at flere aksjonister gikk inn. Ansatte og gjester ble dermed hindret i sin normale ferdsel ut og inn fra departementet og departementets drift ble forstyrret. Aksjonen fant sted under pandemien, og det var høy aktivitet i departementet. DSS anmodet aksjonistene om å forlate bygget og heller demonstrere utenfor, før DSS klokken 13.00 anmodet politiet om å fjerne aksjonistene. Årsake til dette var DSSs sin vurdering av sikkerhetssituasjonen, særlig med tanke på brann og evakuering. Selv om det var flere innganger til bygget, har alle utgangsdører en viktig funksjon ved evakuering. Smittevernstiltak var også en del av vurderingsgrunnlaget, og driften til departementet som ble forstyrret. Det var også ressursmessige utfordringer, side ansatte og besøkende måtte geleides til andre utganger, hvilket i sum gikk utover beredskapen i bygget. I tillegg ble det benyttet mye politiressurser på aksjonen, med 7-9 patruljer.
Forholdsmessighetsvurderingen for den samme aksjonen ble vurdert i LB-2021-147127 (ikke rettskraftig), der retten kom til at de samlede inngrepene ikke var disproporsjonale. Forholdsmessighetsvurderingen for en tilsvarende aksjon ble også vurdert av lagmannsretten i LB-2022-11050 (ikke rettskraftig), som gjaldt tilsvarende demonstrasjon i Olje- og energidepartementets lokaler, der de samlede inngrep ikke ble vurdert som disproporsjonal. Retten mener resultatet må bli tilsvarende også i vår sak.
Basert på det faktum retten har funnet bevist hadde virkningene av den konkrete aksjonen en alvorlighetsgrad tilsvarende som i begge lagmannsrettsdommene, og det er også relevant at aksjonistene ble værende i bygget tross DSSs anmodning om at de skulle forlate bygningen.
I likhet med vurderingene til lagmannsretten mener tingretten videre at departementet og politiet ved den konkrete aksjon utviste stor grad av toleranse ved å la demonstrantene oppholde seg i departementslokalene over lang tid, her knappe 3 timer før pålegg. Aksjonistene viste ingen tegn til å forlate lokalet frivillig. Aksjonistene fikk også kurant med tid til å etterkomme påleggene, minst 10 minutter.
Sett hen til virkningene den uvarslede aksjonen hadde medført innen påleggene ble gitt, samt DSS tidligere anmodning til aksjonistene, som aksjonistene bevisst ikke etterkom, mener retten det er klart at politiet uten hinder av demonstrasjons- og ytringsfriheten kunne pålegge tiltalte å flytte seg og deretter pågripe henne når pålegget ikke ble etterkommet.
Videre fremstår politiets inngrep målrettede og begrenset til det som var nødvendig, og retten viser her til vurderingen i LB-2021-147127, som er dekkende også for denne sak. Politiet hadde heller ingen andre, og mindre inngripende alternativer, slik retten ser det. Demonstrantene ble først anmodet om å forlate lokalene frivillig, deretter pålagt å gjøre dette, før de fikk tilbud om enten å gå selv eller bli båret av politiet. Deretter ble tiltalte pågrepet, holdt i politiarrest i knappe 2 timer, og til sist tiltalt.
I tråd med Høyesteretts synspunkter i XR-dommen, legger tingretten til grunn at frihetsberøvelsen av tiltalte ikke er innebærer at inngrepene samlet sett må anses som uforholdsmessige. Retten viser for øvrig til vurderingen i LB-2021-147127.
Avslutningsvis, i tråd med Høyesteretts vurderinger i HR-2022-981-A i avsnitt 53, og vurderingene i LB-2021-147127 mener retten at straff, på det nivået som er aktuelt for post IIb isolert, ikke gjør det samlede inngrepet i tiltaltes forsamlingsfrihet disproporsjonalt. EMDs praksis er heller ikke til hinder for bruk av betinget fengselsstraff, hvilket aktor har nedlagt påstand om som samlet straff for alle tiltalepostene, noe retten kommer nærmere tilbake til nedenfor, se punkt 3 nedenfor.
Rettens konklusjon er etter dette at tiltalte skal dømmes i tråd med tiltalebeslutningen, bortsett fra for å også ha skapt utilbørlig mye støy eller medvirket til dette slik som beskrevet i tiltalebeslutningen post Ib.
Retten skal nå utmåle straff for fire overtredelser av straffeloven § 181 første ledd og fem overtredelser av politiloven § 30 nr. 1.
Det følger av HR-2022-981-A at det er bøter som er riktig reaksjonsform i denne type saker.
Om utgangspunktet for bøtenes størrelse viser retten til XR-dommen, LB-2022-013193 (ikke rettskraftig) og LB-2021-147127 (ikke rettskraftig). Det følger av dommene at det av hensyn til forutberegnelighet, likhetshensyn og effektivitet skal tas utgangspunkt i det felles bøtedirektivet for politidistrikta Oslo, Aust, Sør-Aust, Sør-Vest og Agder.
Bøtedirektivet har en bøtesats på 8 000 kroner for overtredelse av straffeloven § 181 første ledd, og en skjerpet sats på 10 000 kroner. For overtredelse av politiloven § 30 nr. 1, jf. § 5 er satsene på 8 000 og 13 000 kroner.
Det framgår av direktivet at bøtesatsene i utgangspunktet er satser for en normalovertredelse av det aktuelle straffebud. Skjerpende og formildende omstendigheter skal alltid vurderes og kan tilsi et annet bøtenivå. Videre framgår at tilståelsesrabatt er innberegnet i satsene. Om konkurrenstilfeller heter det:
Ved konkurrens beregnes den samlede boten med utgangspunkt i satsen for det mest alvorlige forholdet, tillagt halvparten av satsen for det nest alvorligste forholdet. Ved tre eller flere forhold, må det foretas en skjønnsmessig helhetsvurdering.
Pådømmelse i retten innebærer at tilståelsesrabatten som er innbakt i foreleggsatsene ikke blir aktuell, og det skal gis et bøtetillegg på 20 %, jf. LB-2022-013193 med videre henvisning til XR-dommen.
Høyesteretts dom gjaldt brudd på straffeloven § 181 første ledd og brudd på politiloven § 30 nr. 1, jf. § 5, i idealkonkurrens. I avsnitt 56 er det bemerket at disse to forholdene hang tett sammen og måtte ses i sammenheng, samt at straffeskjerpingsprinsippet i straffeloven § 79 bokstav a kom til anvendelse. Høyesterett utgangspunkt for samlet straff var bot på 20 000 kroner, før mulige formildende eller skjerpende omstendigheter, jf. avsnitt 63 i dommen.
Det er fra forsvarernes side anført at de ulike aksjonene i den konkrete sak må vurderes forskjellig ved fastsettingen av bøtene, ved at det må skilles på alvorligheten av demonstrasjonene. Tilsvarende at de ulike roller til aksjonistene må vurderes forskjellig. Anførselen kan ikke føre frem, og retten viser her til vurderingen av tilsvarende anførsler i LB-2022-013193 (ikke rettskraftig) og LB-2021-147127 (ikke rettskraftig). I førstnevnte dom står som følger:
Siktemålet med alle aksjonene var å skape oppmerksomhet om klimasaken og vekke folk til handling. At de ulike trafikkblokadene i Oslo sentrum hadde noe forskjellig virkning, kan – også sett hen til hvilket bøtenivå det her er snakk om – ikke være avgjørende for botens størrelse. Heller ikke er det grunnlag for å differensiere mellom hvilken rolle den enkelte deltaker hadde i den aktuelle demonstrasjonen.
Retten mener at også blokadene 2. april og 4. april 2022 på Sjursøya havneområde har en slik alvorlig virkningsgrad at det ikke er grunnlag for differensiering på det bøtenivået det her er snakk om.
Forsvareren har også gjort gjeldende at formålet med aksjonene er relevant ved utmåling av bøtene, noe som ikke kan føre frem, jf. XR-dommen avsnitt 64.
Ved konkurrenstilfeller beregnes en samlet bot med utgangspunkt i satsen for det mest alvorlige forholdet, tillagt halvparten av satsen for de øvrige forholdene, jf. LB-2022-013193. Beregningen er i tråd med påtalepraksis og sikrer likebehandling, effektivitet og forutberegnelighet, samtidig som allmennpreventive og individualpreventive hensyn ivaretas.
Anvendt på vår sak ville boten blitt på kroner 55 800 ((17 000 + 8500 + 8500 + 8500 + 4000) *1,2), før det tas hensyn til formildende og skjerpende omstendigheter, og varetektsfradrag.
De høyere rettsinstanser har ikke tatt stilling til straffutmålingen ved konkurrenstilfeller med flere enn tre aksjoner, sml. LB-2022-013193.
Aktor har anført at fire eller flere aksjoner bør straffes med betinget fengselsstraff i kombinasjon med bot. Forsvarer har anført at betinget fengselsstraff vil være i strid med EMK artikkel 10 og 11.
EMDs praksis sperrer ikke for at fengselsstraff sammen med andre inngrep i ytrings, – og demonstrasjonsfriheten kan være proporsjonalt. Retten viser her til EMDs storkammerdom fra 15. oktober 2015, Kudrevičius mfl. mot Litauen [EMD-2005-37553], der straffen ble satt til betinget fengsel i 60 dager og et forbud i ett år mot å reise hjemmefra i mer enn syv døgn uten forhåndsgodkjennelse fra styresmaktene. Saken gjaldt en veiblokade på tre hovedveier, med langt større virkninger enn aksjonene fra vår sak, men dommen viser at betinget fengselsstraff kan være en proporsjonal straff ved demonstrasjoner, og i tråd med Høyesteretts vurdering av EMD-dommen var saken ikke et grensetilfelle, se XR-dommen avsnitt 36.
Videre viser retten til EMDs avgjørelse av 5. mars 2009, Barraco mot Frankrike [EMD-2005-31684], der straffen ble satt til betinget fengsel i tre måneder pluss 15 000 euro i bot for deltakelse i en «kjør-sakte»-aksjon i morgentrafikken på motorvei, der klageren hadde stanset sin lastebil på veien. Også i den saken var virkningene klart mer alvorlige enn ved aksjonene i vår sak, men Høyesterett er klar på at heller ikke dette ikke var et grensetilfelle, se XR-dommen avsnitt 37.
Forsvarer har anført at retten må være varsom ved straffutmålingen, og vist til EMD dommene Yilmaz Yildiz and others v. Turkey, Akgöl and Göl v. Turkey, Taranenko v. Russia, Lashmankin and Others v. Russia, Kudrevičius and Others v. Lithuania. Retten kan ikke se at de nevnte dommene innsnevrer eller klargjør ytterligere hvor den nedre grense for å kunne anvende betinget fengselsstraff går.
I vår sak, der fem forskjellige aksjoner skal vurderes i konkurrens, mener en samlet rett at det vil være proporsjonalt med betinget fengselsstraff. Allmennpreventive og individualpreventive hensyn tilsier at det er et behov for å hindre gjentakelse på en effektiv måte, og bot anses ikke tilstrekkelig i seg selv. En kort betinget fengselsstraff med en prøvetid på to år vil dermed være nødvendig i et demokratisk samfunn.
I tillegg vil botens samlede størrelse bli stor ved flere tilfeller, hvis beregningsmetoden nevnt ovenfor anvendes. Det ville derfor vært utfordrende å sikre likebehandling, forutberegnelighet og effektivitet ved kun bøtestraff, siden rimelighetsbetraktninger og evneprinsippet kommer sterkere inn ved høyere bøter.
Alternativene, som er å sette et øvre tak for boten størrelse, eller redusere straffen for etterfølgende forhold ytterligere, vil gi et frikort eller en kvantumsrabatt for ytterligere gjentakelser, som for retten fremstår kontrapreventivt.
Aktor har under henvisning til andre saksområder med masseovertredelser og standardisert utmåling argumentert med at grensen for når betinget straff skal anvendes bør være der samlet bot ville oversteget kroner 40 000, eller fra fire tilfeller ved brudd på både straffeloven § 181 første ledd og politiloven § 30 nr. 1, jf. § 5. Sett hen til at bøtesatsen er standardisert, og den enkelte domfeltes økonomiske evne har mindre vekt, anser retten det skisserte grenseområdet som rimelig og fornuftig.
Retten har vurdert om en kort betinget fengselsstraff for gjentatte tilfeller, med en alminnelig prøvetid på to år, vil ha en såkalt «chilling effect» som kan føre til at ytrings- og forsamlingsfriheten blir innskrenket. Vekten av momentet vil avhenge av formen på demonstrasjonen. Retten har kommet til at de aksjonene denne saken gjelder går utover det som er vernet etter EMK artikkel 11, se vurderingene av hver aksjons virkning ovenfor. En chilling effect vil dermed kunne være ønsket, både med tanke på individualpreventive, – og allmennpreventive hensyn, jf. XR-dommen avsnitt 53. Det er her sentralt at deltakerne i alle aksjonene i den konkrete saken både fikk aksjonere med sivil ulydighet over noe tid før myndighetene grep inn, lengst der virkningene var mindre alvorlige, og i tillegg hadde deltakerne adgang til å få frem budskapet sitt på andre måter, for eksempel ved å fortsette demonstrasjonen utenfor veibane og utenfor bygg.
Det er også relevant at betinget fengsel først er aktuelt ved flere enn tre tilfeller av brudd på både straffeloven § 181 første ledd og politiloven § 30 nr. 1, jf. § 5. Særlig de individualpreventive hensyn veier etter rettens syn her enda tyngre enn ved enkeltovertredelser. Ved betinget fengsel vil også tiltalte i vår sak, uten å risikere soning av fengselsstraffen, kunne fortsette å ytre seg og demonstrere innenfor prøvetiden, såfremt hun i periode avstår fra å delta i aksjoner som går ut over det som er vernet etter EMK, og som er for belastende for samfunnet og tredjeparter. Retten mener på denne bakgrunn at den dempende effekten inngrepet vil ha på tiltalte selv og allmenheten forøvrig, ikke gjør straffen disproporsjonal.
Rettens flertall, fagdommer Heggedal og meddommer Gamlem, mener, i tråd med aktors forslag at det i tillegg til en kort betinget fengselsstraff også må utmåles en bot av mindre størrelse. Hvis tiltalte kun dømmes til betinget fengsel får ikke dommen noen umiddelbar virkning for domfelte. Bot må derfor brukes sammen med betinget fengsel for å gi domfelte en merkbar reaksjon, både av hensyn til individualprevensjon og allmennprevensjon, og kombinasjonen er ikke disproporsjonal i strid med EMK.
Rettens mindretall, meddommer Bakkelund, mener det er tilstrekkelig med betinget fengselsstraff i den konkrete sak, og at bot først bør legges til ved flere overtredelser enn i den aktuelle saken. Vedrørende den betingende fengselsstraffens lengde er mindretallet enig med flertallet.
Ved den konkrete utmålingen av straffen har aktor foreslått at den betingede fengselsstraffen settes til 14 dager og boten til kroner 20 000 for fire tilfeller av brudd på både straffeloven § 181 første ledd og politiloven § 30 nr. 1, jf. § 5.
Retten er enig med aktor om at det den betingende fengselsstraffen skal settes til minstestraffen på 14 dager, med en alminnelig prøvetid på to år, jf. straffeloven § 34.
Vedrørende botens størrelse mener rettens flertall at boten bør settes til kroner 10 000, som tilsvarer bøtetillegget for påfølgende tilfeller. Boten anses tilstrekkelig følbar i kombinasjonen med den betingede fengselsstraff, og rettens flertall mener at den totale straffen blir korrekt og rimelig. Subsidiær fengselsstraff, dersom boten ikke betales, settes til 10 dager i tråd med føringene i XR-dommen.
Retten kan ikke se at det foreligger noen formildende omstendigheter i den konkrete sak.
I straffeskjerpende retning legger retten vekt på at tiltalte tidligere er straffet en gang for lignende forhold, jf. straffeloven § 77 k. Påtalemyndighetene har foreslått en straffeskjerpelse ved at den betingede straffen øker med to dager, noe retten anser som rimelig og korrekt i den konkrete sak.
Overtredelsen av i tiltalebeslutningen post IIb tillegges også vekt i skjerpende retning, og tilsier at den betingede fengselsstraffens lengde øker med to dager, i tråd med aktors forslag.
Resultatet blir etter dette, i tråd med flertallets stemmer, at tiltalte skal dømmes til 18 dager betinget fengsel med en prøvetid på to år og en bot på kroner 10 000, subsidiært fengsel i 10 dager.
Det er uomtvistet at varetektsfradraget er på 4 dager, som skal komme til fradrag ved en eventuell soning av dommen, jf. straffeloven § 83.
Aktor la ikke ned påstand om saksomkostninger under henvisning til at tiltalte er ufør samt påstand om ubetinget bot. Retten mener ikke det er grunnlag for å ilegge ansvar av eget tiltak.
Avsagt under dissens.
DOMSSLUTNING
Ved en eventuell soning av fengselsstraffen tilkommer et varetektesfradrag på 4 – fire – dager, jf. straffeloven § 83.
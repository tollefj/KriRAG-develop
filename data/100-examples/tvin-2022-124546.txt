Tiltalte er en 45 år gammel kvinne. Fornærmede, B, er tiltaltes morfar. Siden tiltalte var liten har hun tilbrakt mye tid hos besteforeldrene sine, og hun og fornærmede har hatt et svært tett forhold. Tiltaltes foreldre ble skilt da hun var liten, og tiltaltes mor, C, har vært sammen med D siden tiltalte var fire år gammel.
På tross av det som beskrives som en forholdvis alminnelig og god barndom, begynte tiltalte med rus allerede før hun var ferdig med videregående skole. Fornærmede påtok seg da et ansvar for å forsøke å hjelpe henne. Han betalte for en rekke opphold på ulike institusjoner, samt eksperimentell behandling i utlandet, uten at dette fikk tiltalte til å avslutte sitt misbruk. Tiltalte begynte senere på LAR og har nå gått på metadon i rundt 20 år.
Både tiltalte og fornærmede beskriver forholdet de har hatt som tett. Frem til utbruddet av Covid-19 var de blant annet på en årlig ferietur sammen. Fornærmede var i sin forklaring for retten opptatt av å vise til at de hadde hatt mye fine stunder sammen, og at tiltalte egentlig var en fin jente.
I sin forklaring for retten beskrev vitnet D forholdet mellom tiltalte og fornærmede som et medavhengighetsforhold. Fornærmede har forsøkt å utøve et foreldreansvar ovenfor tiltalte, og har trodd at ved å hjelpe henne har han hatt en viss kontroll over at livet og misbruket hennes ikke skled helt ut. Fornærmede har følt på et enormt ansvar for å forhindre at tiltalte skulle ende på gata i Oslo.
I tillegg til tett sosialt samvær, har fornærmede hjulpet tiltalte økonomisk og på andre måter gjennom hele livet. Huset tiltalte bor i på adresse [adresse1] eies av fornærmede, og ligger kun noen hundre meter fra fornærmedes bolig. Tiltalte betaler per i dag rundt 6 000 kr i leie til fornærmede. Fornærmede forklarte at utover leiekostnaden har fornærmede stått for hoveddelen av tiltaltes utgifter. Han har dekket telefonregning og bredbånd, handlet inn dagligvarer, kattemat, øl og sigaretter til henne. Tiltalte har bestilt mye over nett, blant annet klær, og deretter unnlatt å betale regningene. For å forhindre at disse skulle gå til inkasso har fornærmede betalt disse regningene. Det har skjedd at tiltalte går i butikken og holder av klær som fornærmede får beskjed om å hente og betale for. Tiltalte har dessuten ved bruk av kjeft fått fornærmede til å ta ut eller overføre penger til henne som hun trenger til øl eller hasj. Dette bekreftes av forklaringen til C. Meldinger fra tiltalte til fornærmede fra mai 2022 underbygger dessuten dette ytterligere. Meldingene viser at tiltalte ber fornærmede om penger for å betale hverdagslige kostnader til blant annet internett, medisiner, spotify, sminke og mat.
Fornærmede, C og D, forklarte at fornærmede i tillegg har gjort seg tilgjengelig for å kjøre tiltalte til alle avtaler hun måtte ha. Dersom fornærmede sa nei til å kjøre henne, har tiltalte tatt taxi og ofte bedt fornærmede betale for denne.
De siste årene har det vært inngått avtale med LAR om at fornærmede en gang i uken kunne hente tiltaltes metadon på apoteket, og at han kunne stå for doseringen gjennom uken.
Ut ifra de forklaringer som ble avgitt i saken, virker det for retten som at bakgrunnen for at fornærmede har gjort alt dette for tiltalte er todelt. På den ene side er det ikke tvil om at fornærmede er veldig glad i tiltalte og har et vesentlig tettere bånd med henne enn det som kanskje er vanlig mellom barnebarn og besteforeldre. På den annen side har han følt på et ansvar for at ikke tiltaltes liv skal skli helt ut. Dette har tiltalte, bevisst eller ubevisst, utnyttet seg av. Fornærmede har forklart at dersom han sier nei til henne blir hun sint og ufin. Tiltalte truer med at dersom ikke fornærmede hjelper henne, så vil hun måtte ty til kriminalitet og dra til Oslo. Dette fremgår også av meldinger dokumentert for retten. Fornærmedes store frykt er at tiltalte skal ende på gata i Oslo, og han strekker seg derfor langt for å unngå dette. Tiltalte har også tidligere begått vinningslovbrudd, noe fornærmede håper å hindre ved å hjelpe henne slik han gjør.
Selv om forholdet ikke kan klassifiseres som et typisk avhengighetsforhold, er det for retten tydelig at fornærmede har store problemer med å bryte ut av den rollen han har påtatt seg, selv om det er en byrde for ham. Hans redsel for hvordan tiltalte vil leve livet sitt dersom han ikke står til disposisjon for henne til enhver tid, gjør at han ikke er lydhør når resterende familie forsøker å lette byrden hans. Dette gjør også at han tidligere ikke har ønsket å anmelde tiltalte, noe han heller ikke ved denne anledningen ønsket. Retten ser derfor ikke bort fra at fornærmede i sin forklaring for retten til en viss grad beskytter tiltalte og forsøker å bagatellisere hender på en slik måte som ikke er uvanlig i saker om familievold.
Selv om tiltalen kun gjelder en konkret hendelse, anser retten tidligere hendelser som relevante for vurderingen. Basert på den samlede bevisførselen er retten ikke i tvil om at hendelsen den 29. mai ikke er en enkeltstående hendelse. Fornærmede forklarte seg blant annet om en episode der tiltalte skal ha kastet en morter eller kasserolle på ham, som medførte at han fikk et sår i hånden og et i hodet. Han måtte da på legevakten for å sy i hånden. Denne episoden ble også nevnt av C og i journalnotat fra november 2004 fremgår det at fornærmede måtte sy seks sting i hånden og hadde fått noe trauma mot hodet. Retten fester derfor ikke lit til tiltaltes forklaring om at hun aldri noen gang tidligere har vært fysisk mot sin bestefar.
Videre viser oversikt over meldinger registrert i politiets vaktjournal at D i 2005 ringte politiet og fortalte at tiltalte var «rabiat» og hadde slått sine besteforeldre slik at de hadde fått blåmerker, men at besteforeldrene ikke ønsket å anmelde tiltalte. Han anmodet da politiet om å rykke ut umiddelbart dersom de hørte noe mer, da han var redd tiltalte var i stand til «å gjøre det helt store» i den tilstanden hun var i.
I juni 2013 ringte fornærmede selv til politiet og fortalte at han var blitt overfalt. I personfanen i vaktjournalen stod tiltalte og fornærmede. Fornærmede ringte imidlertid tilbake etter kort tid og meddelte at ting hadde roet seg, og at han ikke ønsket noen utrykning. Noen dager senere forsøkte familien å anmelde dette og opplyste til politiet at tiltalte hadde gått til angrep på fornærmede. I følge forklaringen til C og D ble denne saken imidlertid henlagt ettersom det ikke var vitner til hendelsen, og fornærmede selv ikke ønsket å anmelde.
Tiltalte er dessuten ved ett tilfelle domfelt for å ha brutt seg inn i besteforeldrenes bolig.
Ut i fra den samlede bevisførselen finner retten følgende bevist utover enhver rimelig tvil:
Fornærmede og tiltalte hadde avtalt at de skulle gå på stolpejakt søndag 29. mai 2022. Fornærmede ringte tiltalte for å høre om hun var klar for tur, men tiltalte lå fortsatt i sengen. Fornærmede dro derfor til taltes bolig. Allerede innledningsvis var tiltalte sint. Hun hadde brukt opp metadonen sin tidligere den sammen uken, og opplevde derfor abstinenser. Tiltalte ønsket ikke å være med på tur, men fornærmede ba henne likevel stå opp ettersom boligen trengte en opprydning. Det var et generelt problem at boligen sjelden ble ryddet eller vasket, og fornærmede kunne derfor bli både irritert og spydig når han snakket med tiltalte om dette. Retten ser ikke bort fra at fornærmede også denne gangen var noe spydig da han tok opp temaet rydding. Tiltalte reagerte sterkt på dette. Det var videre et tema at sluket i dusjen var tett, og fornærmede renset sluket slik at tiltalte skulle kunne ta en dusj.
Tiltalte var hele tiden var veldig sint, og særlig fornærmedes kommentar knyttet til rydding fremprovoserte en rekke ukvemsord fra tiltalte. Hun kalte fornærmede blant annet «idiot», «svin» og «gammel mann på dødens rand». Det syns for retten noe uklart hva som konkret fremprovoserte volden fra tiltalte. Uansett endte det med at tiltalte slo og sparket fornærmede en rekke ganger. Hun slo ham med knyttet nevne mot ansiktet, slik at leppen til fornærmede sprakk og begynte å blø, samt med flat hånd i bakhodet og på kinnet. Det fremstod som en boksekamp fra tiltaltes side, og hun slo fornærmede mellom fem og ti ganger totalt. Tiltalte sparket også fornærmede i låret og i baken, samt spyttet ham i ansiktet.
Fornærmede forklarte at han på et tidspunkt bøyde seg ned for å plukke opp en penn, og at tiltalte da tok et kraftig nakkegrep på ham og klemte til. Retten bemerker at fornærmede først viste for retten at tiltalte holdt rundt halsen hans med to hender, men deretter endret til at hun hadde holdt nakken hans med en hånd. C forklarte imidlertid for retten at fornærmede hadde fortalt henne at tiltalte hadde dyttet ham over ende, satt seg oppå ham og holdt hendene i et kvelertak mot halsen hans. Av hensyn til at all rimelig tvil skal komme tiltale til gode, legger retten til grunn at det var snakk om et grep rundt nakken, slik fornærmede forklarte for retten, og at dette var hard og ble holdt i noe tid.
Videre dyttet tiltalte fornærmede flere ganger slik at han falt over ende. Tiltale kastet også en krukke mot fornærmedes hode. Fornærmede parerte kastet med hånden, og fikk et større blåmerke på hånden som følge av dette. Hele tiden kom tiltalte med ulike ukvemsord, samt at hun truet med at hun skulle «ta ham».
Tiltalte hadde tidligere tatt fornærmedes jakke, hvor han hadde telefonen sin, og mens volden var pågående hindret hun han i å få tak i denne. Fornærmede forsøkte flere ganger å komme seg til utgangsdøren, men ble da stoppet av tiltalte som hindret ham fra å forlate stedet.
Etter en stund roet tiltalte seg noe ned og fornærmede foreslo at de skulle dra hjem til ham og ta seg en kopp kaffe. De satte seg deretter i fornærmedes bil og fornærmede kjørte dem hjem til hans bopel i [adresse2]. Tiltalte var ikke fysisk i bilen, men fortsatte å kjefte og kalle fornærmede ukvemsord som «idiot» og «gris».
I [adresse2] laget fornærmede kaffe til tiltalte, som befant seg i stuen. Deretter gikk fornærmede alene ned i kjellerstuen fordi han følte seg slått ut og var redd for tiltalte. Mens han satt i kjellerstuen hørte han lyder og bråk fra etasjen over. Tiltalte hadde da dratt av duken på stuebordet, kastet ulike ting rundt seg, revet ned en takhengt lysekrone samt kastet en stol inn i et skap i gangen, slik at hvert fall en av sprossene på skapdøren ble ødelagt. Fornærmede så ikke noe av dette, men hørte at tiltalte romsterte mye i overetasjen. Fornærmede ringte sin svigersønn, D, fra kjelleren.
D og C ankom boligen i løpet av kort tid.
Tiltalte forklarte at hun og fornærmede stod sammen i gangen og diskuterte da D og C ankom, og at hun ved synet av D løp ned i kjelleren fordi hun var redd D skulle «ta henne». De andre skal ifølge tiltalte ha fulgt etter henne ned i kjelleren, hvor D skal ha holdt tiltalte fast mens hennes mor, C, slo henne i ansiktet.
Retten ser bort fra tiltaltes forklaring på dette punktet. For det første finner retten det påfallende at tiltalte ikke husker annet fra denne dagen enn akkurat denne hendelsen. For det andre er de tre andre tilstedeværende sine forklaringer sammenfallende, og retten finner ikke grunn til å betvile disse.
Dermed legger retten til grunn at da D og C ankom boligen var tiltalte fortsatt i første etasje, mens fornærmede var i kjelleretasjen. C gikk ned til fornærmede i kjelleren, og han så svært medtatt ut. Etter kort tid kom også tiltalte og D ned. Tiltalte var fortsatt aggressiv og gjorde et utfall mot fornærmede. Fornærmede holdt armene opp foran seg som for å beskytte seg og var åpenbart veldig redd. C gikk da inn mellom stedet fornærmede satt og tiltalte. Det oppstod da et håndgemeng mellom tiltalte og hennes mor før D grep inn og la tiltalte i bakken. Han holdt tiltalte nede frem til politiet kom.
Retten har ved bevisvurderingen vektlagt forklaringene fra fornærmede, C og D, som retten ikke finner grunn til å betvile. Disse forklaringene understøttes også til en viss grad av politiets oppfatning da de ankom stedet.
Politibetjent Steinar Dystebakken forklarte at de hadde fått melding om at tiltalte var utagerende og hadde slått sin bestefar, og patruljen kjørte til stedet på kort tid. Da politiet gikk inn i huset hørte de bråk og kjefting fra underetasjen. Der påtraff de fornærmede sittende i en sofa, C stående ved siden av og D som holdt tiltalte nede. Tiltalte skrek og var verbalt aggressiv. I hovedsak rettet tiltaltes raseri seg mot D og hun skrek at hun måtte ha penger og røyk. Fornærmede sa ikke noe og fremstod som svært preget av situasjonen. Det ble foretatt korte avhør på stedet før politiet tok med seg tiltalte til varetekt.
Post I gjelder brudd på straffeloven § 282, som gjelder mishandling i nære relasjoner. Tiltaltes bestefar er vernet av bestemmelsen, jf. bokstav c. Bestemmelsen rammer den som
«(...) ved trusler, tvang, frihetsberøvelse, vold eller andre krenkelser, alvorlig eller gjentatt mishandler (...)»
Spørsmålet retten må ta stilling til er om handlingsforløpet beskrevet over korrekt skal subsumeres under strl. § 282.
Det skal en del til for at vilkåret er oppfylt. Ordlyden – «mishandler» – viser at bestemmelsen bare omfatter mer kvalifiserte forhold. Mishandling forutsetter noe mer enn straffbar vold, straffbar trussel eller annen straffbar handling. Høyesterett har flere ganger understreket at bestemmelsen ikke rammer enhver kritikkverdig adferd, selv om den er gjentakende.
Det fremgår av Ot.prp.nr.113 (2004–2005) s. 45 at daværende § 219 primært tok sikte på å fange opp mishandling som strakk seg over tid. I Rt-2010-129 avsnitt 21 uttaler Høyesterett at det sentrale er om mishandlingen danner et mønster som resulterer i at den som rammes, må leve under et «regime» preget av kontinuerlig utrygghet og frykt for vold. I Rt-2014-695 fremgår det:
«Det er imidlertid klart at lovgiver ikke har ønsket å avgrense anvendelsesområdet for § 219 til gjentatte handlinger. Dette følger for så vidt allerede av ordlyden, der det i første ledd tales om «grovt eller gjentatt» mishandler. Også enkeltstående tilfelle av mishandling kan altså rammes dersom mishandlingen kan karakteriseres som grov.»
I Ot.prp.nr.113 (2004–2005) side 40 heter det:
«Forholdet kan være like straffverdig selv om det bare har skjedd én krenkelse: Det er særlig det relasjonelle aspektet som gjør at handlingen bør føres inn under et eget straffebud mot vold i nære relasjoner, og ikke under de generelle bestemmelsene mot legemskrenkelser mv. Departementet antar videre at én krenkelse kan være tilstrekkelig for å skape frykt hos offeret for at den skal gjenta seg.»
Er krenkelsen grov, bør etter gjeldende rett ett tilfelle være nok. Ved bedømmelsen av om krenkelsen er grov, bør det i tillegg til en vurdering av handlingens objektive grovhet legges vekt på om den har skapt frykt hos fornærmede for nye liknende krenkelser.
I Rt-2014-695 presiserer også Høyesterett at det ikke kan være et vilkår at den aktuelle handlingen faktisk har skapt frykt for nye lignende hendelser; det må være nok at handlingen var egnet til å gjøre det.
For den nærmere grensedragningen, viser retten til Borgarting lagmannsretts dom LB-2016-52065. Saken gjaldt vold utøvd mot en 87 år gammel kvinne, som var tiltaltes sønn. Det oppstod en krangel mellom dem, hvorpå kvinnen ga sønnen en ørefik. Hun la seg deretter ned på sofaen, og tiltalte satte seg oppå henne med hendene. Retten siterer fra dommen:
«Han la armene hennes i kors over brystet, ovenfor der han satt, og presset ned. Fornærmede fikk problemer med å puste. Hun ropte om hjelp flere ganger. Tiltaltes eller fornærmedes hender ble på et tidspunkt presset mot fornærmedes hals. Mens tiltalte satt slik, uttalte han at dersom fornærmede ikke tidde stille så skulle han drepe henne. Fornærmede sa at hun ikke fikk puste og tiltalte reiste seg da og gikk på toalettet. Fornærmede kom seg opp fra sofaen og ut av leiligheten, og ringte på hos naboene i etasjen over i trappeoppgangen.»
Tiltalte ble i tingretten domfelt etter straffeloven fra 1902 § 219, til fengsel i 9 måneder, hvorav 90 dager ble gjort betinget. Lagmannsretten delte seg i et flertall og et mindretall vedrørende lovanvendelsen. Flertallet mente at handlingen ikke naturlig kunne karakteriseres som grov mishandling. Retten siterer:
«Fornærmede fikk riktignok pusteproblemer av presset mot brystet, men straks hun sa fra om dette slapp tiltalte grepet og gikk av. Det er uomtvistet at fornærmede ikke ble påført noen påviselige skadefølger i form av smerter eller merker eller lignende på hals eller bryst. Selv om det ikke kan oppstilles noe vilkår om fysisk eller psykiske skadefølger for overtredelse av § 219 første ledd, må dette likevel tillegges en viss betydning ved enkeltstående krenkelser, jf. også begrunnelsen gitt i Rt-2014-695, gjengitt ovenfor. ( .. ) Etter flertallets syn var handlingen heller ikke egnet til å skape frykt hos fornærmede for fremtidig mishandling.»
Mindretallet kom til at handlingen var så grov at vilkårene for domfellelse etter § 219 var oppfylt. Mindretallet vektla styrkeforholdet mellom partene og det forhold at fornærmede var 87 år på gjerningstidspunktet, samt at fornærmede ut fra alder og helsetilstand hadde et særlig behov for vern. Mindretallet bemerket at forholdet lå i nedre sjikt av bestemmelsen.
Under henvisning til denne dommen, dømte lagmannsretten i LG-2017-91663 en mann etter strl. § 282 for et tilfelle der han hadde «dyttet fornærmede inn i badekaret, slo henne i venstre øye og i venstre tinning med flat hånd. Videre at han bet henne i brystet, at han tok tak i kjevepartiet hennes, og at han også spyttet henne i ansiktet», samt slo henne fire ganger i låret og kom med grove trusler. Det var tale om en enkeltstående hendelse, men lagmannsretten vektla at handlingene var egnet til å skape alvorlig frykt for nye liknende hendelser, at volden var påført i hjemmet, samt den psykologiske bindingen mellom tiltalte og fornærmede, som da var samboere med ett felles barn. Lagmannsretten bemerket at tilfellet befant seg i nedre sjikt av bestemmelsen.
I LE-2017-192370 kom imidlertid lagmannsretten under tvil til at forholdet ikke burde subsumeres under § 282. Der hadde en mann kastet en stol på sin ektefelle for deretter å ha slått henne flere ganger, hvorav minst to ganger var med knyttet neven mot hodet. Det ble i dommen vist til at hendelsen fremstod som atypisk for tiltalte og at hendelsen ikke var egnet til å skape frykt for nye krenkelser.
Retten er av den oppfatning at overtredelsen i vår sak er vesentlig mer alvorlige enn i LB-2016-52065, og at volden nok er mer på nivå med tilfellet i dommen fra Gulating lagmannsrett.
Det er ikke tvil om at fornærmede var svært redd mens det pågikk. Han forklarte for retten at han bekymret seg for om tiltalte skulle se at det lå en kniv tilgjengelig på kjøkkenbenken, og bruke denne mot ham. Etter rettens syn er dette illustrerende for hvor alvorlig fornærmede oppfattet at situasjonen var. Det som særlig gjorde opplevelsen skremmende var at tiltalte hindret ham i å forlate stedet flere ganger, og fornærmede oppfattet henne som at hun virkelig ville ham vondt. Videre legger retten vekt på fornærmedes alder, som gjør at han er i en sårbar posisjon. Dette til tross for at han fremstår svært oppgående.
Retten er ikke i tvil om at hendelsen var egnet til å skape frykt for nye krenkelser. Retten peker særlig på at det ikke er første gang tiltalte har vært fysisk mot fornærmede. Selv om det kanskje aldri har vært så alvorlig som 29. mai, så er det tale om et vedvarende handlingsmønster. Videre peker retten på at fornærmede rent faktisk har vært redd for nye krenkelser i ettertid. Eksempelvis turte han ikke å dra hjem til egen bolig da tiltalte var der noen uker etter hendelsen, samt at han på et annet tidspunkt rømte fra boligen sin og satte seg i bilen da tiltalte kom.
Videre legger retten vekt på det relasjonelle aspektet. Forholdet mellom fornærmede og tiltalte tilsvarer ikke de mer vanlige avhengighetsforholdene, eksempelvis mellom ektefeller. Det foreligger likevel en klar avhengighet her. Selv om tiltalte i stor grad er avhengig av fornærmede økonomisk, så lever fornærmede i det som retten mener kan anses som et regime. Han er hele tiden er redd for hva som skjer dersom han ikke gjør som tiltalte ber om, eller dersom tiltalte har en dårlig dag. Tidligere har frykten ikke hovedsakelig knyttet seg til voldsbruk, men til hva tiltalte vil utsette seg selv for. Tiltalte vet godt at fornærmede er redd for at hun skal havne på gata i Oslo eller utføre kriminelle handlinger, og bruker dette som en trussel for å påse at fornærmede gjør som hun vil. Etter denne hendelsen er imidlertid ikke retten i tvil om at fornærmede også har fryktet for tilvarende vold ved interaksjon med tiltalte. På tross av dette har fornærmede hatt vanskeligheter med å kutte kontakten eller si nei til tiltalte også etter hendelsen, noe som etter rettens syn illustrer regimepreget i relasjonen.
Retten finner etter dette at det er tale om grov mishandling som det er riktig å subsumere under § 282, og de objektive vilkårene for straff er oppfylt.
Retten finner det videre ikke tvilsomt at tiltalte, på tross av at hun var i abstinens, handlet med viten og vilje.
De subjektive og objektive vilkår for straff er oppfylt, og tiltalte skal straffes for ett tilfelle av mishandling i nære relasjoner, jf. strl. § 282.
Post II gjelder fem tilfeller av brudd på besøksforbud etter straffeloven § 222 a.
Tiltalte har erkjent alle forholdene utenom post II e). Dette likevel uten at hun kunne tidfeste de ulike bruddene eller være sikker på hvor mange brudd det totalt var, og slik retten forstod det var dette også grunnen til at hun ikke erkjente straffeskyld for post II e). Basert på bevisførselen under hovedforhandling finner retten følgende bevist:
Etter at tiltalte ble løslatt fra varetekt mandag 30. mai 2022 ble følgende besøksforbud forkynt for henne:
Med hjemmel i straffeprosessloven § 222a forbys
A, f. [00.00.1976] [adresse1]
Forbudet gjelder fra i dag, og frem til og med 29.08.2022.
(...)
Overtredelse av forbudet er straffbart etter straffeloven (2005) § 168, og kan straffes med bøter eller fengsel inntil 1 år eller begge deler. Ved gjentagelse kan straffen under bestemte omstendigheter forhøyes med fengsel inntil 2 år.
Politibetjent Robert Vestbakken Olsen forklarte for retten at han forkynte besøksforbudet for tiltalte i arresten på Hamar. Det ble gjennomgått muntlig og tiltalte fikk lese gjennom. Tiltalte bekreftet at hun forstod innholdet. Hun stilte spørsmål vedrørende at fornærmede hadde metadonen hennes, og Olsen forklarte henne at hun ikke kunne møte opp hos fornærmede, men at hun kunne kontakte ham eller andre for å komme frem til en avtale om overlevering. Som følge av dette er ikke retten i tvil om at tiltalte forstod innholdet i forbudet.
På tross av dette tok tiltalte taxi direkte fra arresten til [adresse2]. Fornærmede var hjemme og opplyste henne først om at hun ikke hadde lov til å være der. Tiltalte var sint, og fornærmede slapp henne etter hvert inn i boligen. Fornærmede forklarte at han følte en viss angst da hun kom, og opplevde situasjonen som ubehagelig.
Retten finner det ikke tvilsomt at tiltalte den 30. mai var kjent med at hun ikke hadde lov til å oppholde seg på [adresse2], og at hun med viten og vilje brøt besøksforbudet.
Både subjektive og objektive vilkår for straff er oppfylt og tiltalte skal straffes i henhold til tiltalens post II a).
Den 10. juni 2022 ble følgende besøksforbud forkynt for tiltalte i hennes egen bolig:
Med hjemmel i straffeprosessloven § 222a forbys
A, f. [00.00.1976] [adresse1]
Forbudet gjelder fra i dag, og frem til og med 10.09.2022.
(...)
Overtredelse av forbudet er straffbart etter straffeloven (2005) § 168, og kan straffes med bøter eller fengsel inntil 1 år eller begge deler. Ved gjentagelse kan straffen under bestemte omstendigheter forhøyes med fengsel inntil 2 år.
Tiltalte krysset ved forkynnelse av på at hun ikke samtykket til besøksforbudet, men at hun likevel ikke krevde beslutningen bragt inn for retten.
Tiltalte kontaktet likevel fornærmede en rekke ganger i den etterfølgende perioden.
I perioden 28. juni til 3. juli ringte hun fornærmede flere ganger daglig, samt sendte ham en rekke meldinger. Totalt sendte hun 11 meldinger og ringte ham 31 ganger. Retten bemerker at de fleste av de utgående samtalene var slettet fra tiltaltes telefon, noe som underbygger at tiltalte var kjent med at hun ikke hadde lov til å kontakte fornærmede.
Den 3. juli oppsøkte hun også fornærmedes bolig. Fornærmede var da ikke hjemme, men tiltalte ble observert utenfor boligen av C og D, som kontaktet politiet. Politibetjent Ingrid Stand forklarte at hennes patrulje møtte på tiltalte kort tid etter, gående bort fra fornærmedes bolig.
Fornærmede forklarte at tiltalte kanskje oppsøkte hans bolig en tredje gang, men at han hadde vanskeligheter med å huske konkret. C forklarte også at hun var informert om at tiltalte kom en tredje gang, og at fornærmede da skal ha blitt med henne for å ta ut penger til henne. I lys av tiltaltes erkjennelse legger retten dette til grunn.
I tillegg kontaktet tiltalte fornærmede i det minste to ganger via telefon i løpet av juli. Både tiltalte og fornærmede forklarte seg om dette. Selv om de begge var usikre på datoen forklarte de at tiltaltes telefon var blokkert, men at hun ringte fornærmede en gang fra en venninnes telefon og en annen gang fra en nabos telefon.
Retten finner det følgelig bevist at tiltalte har handlet som beskrevet i post II grunnlag b) til e), selv om det for noen av tilfellene er vanskelig å fastsette konkret dato. Retten finner det videre ikke tvilsomt at tiltalte var kjent med kontaktforbudet, og at hun med viten og vilje brøt dette.
Både subjektive og objektive vilkår for straff er oppfylt, og tiltalte dømmes i henhold til tiltaltes post II grunnlag b) til e).
Tiltalte er en 45 år gammel tidligere straffet kvinne. Hun er ikke tidligere dømt for vold, og de dommer som foreligger er ikke av betydning for straffeutmålingen.
Retten skal fastsette en felles straff for alle forholdene og straffeloven § 79 første ledd bokstav a kommer til anvendelse. Det skal utmåles en straff som er lavere enn den straffen som ville vært utmålt ved en kumulasjon av straffen for de ulike forholdene. Straffen skal ta utgangspunkt i de alvorligste forholdene. De øvrige forholdene skal deretter lede til et tillegg i straffen, jf. HR-2017-1282-A avsnitt 75.
Det mest alvorlige forholdet er post I, brudd på straffeloven § 282.
Straff for overtredelse av § 282 må fastsettes etter en bred samlet vurdering. I tillegg til voldshandlingenes grovhet, vil sentrale momenter være tidsforløpet, den psykologiske bindingen mellom gjerningsmannen og offeret og frykten for vold – følelsen av å leve i et trusselregime, jf. HR-2017-667-A avsnitt 30 med videre henvisninger. Det følger av lovforarbeider og rettspraksis at straffenivået skal ligge noe over nivået for sammenlignbare voldslovbrudd.
I 2010 ble strafferammen for overtredelse av daværende straffelov (1902) § 219 hevet, og departementet uttalte at man også ønsket en skjerping av normalstraffenivået, jf. Prop.97 L (2009–2010) punkt 6.2.2.1. Dette er fulgt opp i rettspraksis, og eldre straffutmålingspraksis har mindre relevans. Rettspraksis viser et visst spenn i straffutmålingen avhengig av de konkrete omstendighetene i den enkelte sak, og utmålingen må derfor bli noe skjønnsmessig.
I LB-2019-123198 ble det tatt utgangspunkt i ett års fengsel, men tiltalen i den aktuelle saken gjaldt mer nedverdigende krenkelse enn i foreliggende sak. I LG-2016-113170 ble det tatt utgangspunkt i ett år og tre måneders fengsel, men også saksforholdet der var mer alvorlig, da fornærmede i den saken ble utsatt for et «kvelergrep» som førte til bevissthetstap i et kortere tidsrom.
En viss veiledning for straffenivået finner retten i LG-2017-91663, hvor straffen ble fastsatt til fengsel i åtte måneder. I den aktuelle saken påpekte lagmannsretten at forholdet lå «i det helt nedre sjikt» av bestemmelsen. Selv om det ikke forelå berettiget harme i lovens forstand, påpekte lagmannsretten i den aktuelle saken at det var forståelig at domfelte ble sint, og at han følte seg krenket. Deler av straffen ble som et resultat av dette gjort betinget. Selv om saksforholdet i mishandlingssaker alltid vil være konkrete og vanskelig å sammenlikne, fremstår voldens alvorlighet noenlunde sammenliknbar. I foreliggende sak var det imidlertid ingen foranledningen til volden og retten finner det skjerpende at det dreier seg om mishandling av en mann på 91 år, jf. også Rt-2012-1313 avsnitt 12 om eldre menneskers særlige krav på vern mot vold.
Den mishandlingen som tiltalte skal dømmes for anses etter rettspraksis å ligge i nedre sjikt, jf. ovennevnte rettspraksis. Straffenivået ligger på bakgrunn av nevnte dommer mellom åtte måneder og ett års fengsel.
Retten påpeker at i foreliggende sak var skadepotensialet betydelig, ettersom det er tale om en rekke slag og spark mot en eldre mann, samt kast av tung gjenstand mot hodet hans. Retten kan ikke se at handlingene hadde noen foranledning, og fornærmede hadde ingen grunn til å forvente et slikt angrep fra tiltalte. Hendelsen fremstod for fornærmede som særlig skremmende ettersom han ble hindret fra å forlate stedet eller ringe etter hjelp, og han har utvilsomt vært preget og redd etter hendelsen.
Etter en konkret vurdering finner retten at straffen for post I passende kan settes til ti måneder fengsel.
I tillegg skal det utmåles straff for post II, fem tilfeller av brudd på besøksforbud, jf. strl. § 168.
Strafferammen i § 168 er bøter eller fengsel inntil ett år. Av generell betydning for straffeutmålingen vises det til Høyesteretts uttalelser i Rt-2007-825, som gjaldt andre gangs domfellelse for rundt 60 brudd på besøksforbud overfor en tidligere samboer, der straffen ble satt til fengsel i seks måneder:
I lys av dette konkluderte Høyesterett i HR-2021-847-A med at:
Dommen gjaldt fem overtredelser av strl. § 168 og ett forsøk på slik overtredelse og lagmannsretten fant at utgangspunktet for straffen var fengsel i åtte måneder. Grunnlaget for besøksforbudene var hans truende adferd i et regime med sterk sosial kontroll, og overtredelsene skjedde mens straffesaken mot ham for grove trusler mot to av barna, som endte med en straff på fengsel i ett år og åtte måneder, var til behandling i lagmannsretten.
Tiltalte har i dette tilfellet oppsøkt fornærmedes bolig tre ganger, samt sendt en rekke meldinger og telefonoppringninger. Isolert sett kan særlig meldingene og telefonoppringningene virke som mindre alvorlige brudd. Disse må imidlertid sees i lys av at besøksforbudene var ilagt som følge av vold, og at tiltalte umiddelbart etter løslatelse fra varetekt oppsøker fornærmede og igjen opptrer hissig. Videre vektlegges det at fornærmede ved de fysiske besøkene to ganger har vært så redd for tiltalte at han en gang satte seg i bilen og en annen gang ikke turte å dra hjem før sent på kvelden.
De gjentakende bruddene viser dessuten at tiltalte har fullstendig manglende respekt for de besøksforbudene hun ilegges. Dette er i seg selv grunn til at slike gjentatte brudd må straffes strengt.
Som utgangspunkt finner retten at bruddene på strl. § 168 isolert sett tilsier en straff på mellom fem og seks måneder.
I formildende retning legges det begrenset, men likevel noe vekt på, at tiltalte i stor grad har erkjent straffeskyld for post II. Det foreligger ingen erkjennelse som har fått prosessøkonomisk betydning, men det har likevel egenverdi at fornærmedes forklaring ikke betviles. Det tillegges derfor en viss betydning i formildende retning.
Etter en konkret vurdering fastsettes straffen til fengsel i ett år.
Aktor og forsvarer var enige om at varetektsfradraget ved endt hovedforhandling var på 105 dager. Ved domsavsigelse er varetektsfradraget dermed på 117 dager.
Det er videre lagt ned påstand om at tiltalte ilegges kontaktforbud i ytterligere to år fra rettskraftig dom, jf. strl. § 57. Tiltalte hadde ikke innvendinger mot dette.
Retten finner et slik forbud nødvendig for å forhindre at tiltalte begår ytterligere straffbare handlinger mot fornærmede, eller ellers vil forfølge ham eller på annet vis krenke hans fred. Retten viser til den tette tilknytningen mellom tiltale og fornærmede, og forholdet mellom dem som er beskrevet i over. Fornærmede forklarte for retten at livet hans har vært vesentlig mer behagelig etter at tiltalte ble ilagt besøksforbud.
Retten kan ikke se at et slik forbud vil være til større ulempe for tiltalte, og forbudet anses forholdsmessig opp mot fornærmedes behov for trygghet.
Aktor har nedlagt påstand om at tiltalte skal idømmes sakskostnader.
Tiltalte domfelles og skal således som hovedregel dømmes til å betale sakskostnader jf. straffeprosessloven § 436. Det er opp til rettens skjønn å ilegge saksomkostninger og det skal bare idømmes dersom det antas mulig å oppnå betaling, jf. straffeprosessloven § 437 tredje ledd.
Den tiltalte mottar uføretrygd og syns ikke å ha noen store, faste kostnader i hverdagen utover husleie. Hun virker imidlertid å ha en lite ordnet økonomi. Per nå er det hennes stefar, D, som har kontroll på hennes bankkonti. Retten kan imidlertid ikke se at tiltaltes store forbruk er grunn nok til å gjøre unntak fra hovedregelen, og beløpet fastsettes skjønnsmessig til 5 000 kroner.
Dommen er ikke avsagt innen lovens frist grunnet sykdom og stor arbeidsmengde.
Dommen er enstemmig.
DOMSSLUTNING
Varetekt kommer til fradrag med 117 dager, jf. straffeloven § 83.
Tiltalte er en 45 år gammel kvinne. Fornærmede, B, er tiltaltes morfar. Siden tiltalte var liten har hun tilbrakt mye tid hos besteforeldrene sine, og hun og fornærmede har hatt et svært tett forhold. Tiltaltes foreldre ble skilt da hun var liten, og tiltaltes mor, C, har vært sammen med D siden tiltalte var fire år gammel.
På tross av det som beskrives som en forholdvis alminnelig og god barndom, begynte tiltalte med rus allerede før hun var ferdig med videregående skole. Fornærmede påtok seg da et ansvar for å forsøke å hjelpe henne. Han betalte for en rekke opphold på ulike institusjoner, samt eksperimentell behandling i utlandet, uten at dette fikk tiltalte til å avslutte sitt misbruk. Tiltalte begynte senere på LAR og har nå gått på metadon i rundt 20 år.
Både tiltalte og fornærmede beskriver forholdet de har hatt som tett. Frem til utbruddet av Covid-19 var de blant annet på en årlig ferietur sammen. Fornærmede var i sin forklaring for retten opptatt av å vise til at de hadde hatt mye fine stunder sammen, og at tiltalte egentlig var en fin jente.
I sin forklaring for retten beskrev vitnet D forholdet mellom tiltalte og fornærmede som et medavhengighetsforhold. Fornærmede har forsøkt å utøve et foreldreansvar ovenfor tiltalte, og har trodd at ved å hjelpe henne har han hatt en viss kontroll over at livet og misbruket hennes ikke skled helt ut. Fornærmede har følt på et enormt ansvar for å forhindre at tiltalte skulle ende på gata i Oslo.
I tillegg til tett sosialt samvær, har fornærmede hjulpet tiltalte økonomisk og på andre måter gjennom hele livet. Huset tiltalte bor i på adresse [adresse1] eies av fornærmede, og ligger kun noen hundre meter fra fornærmedes bolig. Tiltalte betaler per i dag rundt 6 000 kr i leie til fornærmede. Fornærmede forklarte at utover leiekostnaden har fornærmede stått for hoveddelen av tiltaltes utgifter. Han har dekket telefonregning og bredbånd, handlet inn dagligvarer, kattemat, øl og sigaretter til henne. Tiltalte har bestilt mye over nett, blant annet klær, og deretter unnlatt å betale regningene. For å forhindre at disse skulle gå til inkasso har fornærmede betalt disse regningene. Det har skjedd at tiltalte går i butikken og holder av klær som fornærmede får beskjed om å hente og betale for. Tiltalte har dessuten ved bruk av kjeft fått fornærmede til å ta ut eller overføre penger til henne som hun trenger til øl eller hasj. Dette bekreftes av forklaringen til C. Meldinger fra tiltalte til fornærmede fra mai 2022 underbygger dessuten dette ytterligere. Meldingene viser at tiltalte ber fornærmede om penger for å betale hverdagslige kostnader til blant annet internett, medisiner, spotify, sminke og mat.
Fornærmede, C og D, forklarte at fornærmede i tillegg har gjort seg tilgjengelig for å kjøre tiltalte til alle avtaler hun måtte ha. Dersom fornærmede sa nei til å kjøre henne, har tiltalte tatt taxi og ofte bedt fornærmede betale for denne.
De siste årene har det vært inngått avtale med LAR om at fornærmede en gang i uken kunne hente tiltaltes metadon på apoteket, og at han kunne stå for doseringen gjennom uken.
Ut ifra de forklaringer som ble avgitt i saken, virker det for retten som at bakgrunnen for at fornærmede har gjort alt dette for tiltalte er todelt. På den ene side er det ikke tvil om at fornærmede er veldig glad i tiltalte og har et vesentlig tettere bånd med henne enn det som kanskje er vanlig mellom barnebarn og besteforeldre. På den annen side har han følt på et ansvar for at ikke tiltaltes liv skal skli helt ut. Dette har tiltalte, bevisst eller ubevisst, utnyttet seg av. Fornærmede har forklart at dersom han sier nei til henne blir hun sint og ufin. Tiltalte truer med at dersom ikke fornærmede hjelper henne, så vil hun måtte ty til kriminalitet og dra til Oslo. Dette fremgår også av meldinger dokumentert for retten. Fornærmedes store frykt er at tiltalte skal ende på gata i Oslo, og han strekker seg derfor langt for å unngå dette. Tiltalte har også tidligere begått vinningslovbrudd, noe fornærmede håper å hindre ved å hjelpe henne slik han gjør.
Selv om forholdet ikke kan klassifiseres som et typisk avhengighetsforhold, er det for retten tydelig at fornærmede har store problemer med å bryte ut av den rollen han har påtatt seg, selv om det er en byrde for ham. Hans redsel for hvordan tiltalte vil leve livet sitt dersom han ikke står til disposisjon for henne til enhver tid, gjør at han ikke er lydhør når resterende familie forsøker å lette byrden hans. Dette gjør også at han tidligere ikke har ønsket å anmelde tiltalte, noe han heller ikke ved denne anledningen ønsket. Retten ser derfor ikke bort fra at fornærmede i sin forklaring for retten til en viss grad beskytter tiltalte og forsøker å bagatellisere hender på en slik måte som ikke er uvanlig i saker om familievold.
Selv om tiltalen kun gjelder en konkret hendelse, anser retten tidligere hendelser som relevante for vurderingen. Basert på den samlede bevisførselen er retten ikke i tvil om at hendelsen den 29. mai ikke er en enkeltstående hendelse. Fornærmede forklarte seg blant annet om en episode der tiltalte skal ha kastet en morter eller kasserolle på ham, som medførte at han fikk et sår i hånden og et i hodet. Han måtte da på legevakten for å sy i hånden. Denne episoden ble også nevnt av C og i journalnotat fra november 2004 fremgår det at fornærmede måtte sy seks sting i hånden og hadde fått noe trauma mot hodet. Retten fester derfor ikke lit til tiltaltes forklaring om at hun aldri noen gang tidligere har vært fysisk mot sin bestefar.
Videre viser oversikt over meldinger registrert i politiets vaktjournal at D i 2005 ringte politiet og fortalte at tiltalte var «rabiat» og hadde slått sine besteforeldre slik at de hadde fått blåmerker, men at besteforeldrene ikke ønsket å anmelde tiltalte. Han anmodet da politiet om å rykke ut umiddelbart dersom de hørte noe mer, da han var redd tiltalte var i stand til «å gjøre det helt store» i den tilstanden hun var i.
I juni 2013 ringte fornærmede selv til politiet og fortalte at han var blitt overfalt. I personfanen i vaktjournalen stod tiltalte og fornærmede. Fornærmede ringte imidlertid tilbake etter kort tid og meddelte at ting hadde roet seg, og at han ikke ønsket noen utrykning. Noen dager senere forsøkte familien å anmelde dette og opplyste til politiet at tiltalte hadde gått til angrep på fornærmede. I følge forklaringen til C og D ble denne saken imidlertid henlagt ettersom det ikke var vitner til hendelsen, og fornærmede selv ikke ønsket å anmelde.
Tiltalte er dessuten ved ett tilfelle domfelt for å ha brutt seg inn i besteforeldrenes bolig.
Ut i fra den samlede bevisførselen finner retten følgende bevist utover enhver rimelig tvil:
Fornærmede og tiltalte hadde avtalt at de skulle gå på stolpejakt søndag 29. mai 2022. Fornærmede ringte tiltalte for å høre om hun var klar for tur, men tiltalte lå fortsatt i sengen. Fornærmede dro derfor til taltes bolig. Allerede innledningsvis var tiltalte sint. Hun hadde brukt opp metadonen sin tidligere den sammen uken, og opplevde derfor abstinenser. Tiltalte ønsket ikke å være med på tur, men fornærmede ba henne likevel stå opp ettersom boligen trengte en opprydning. Det var et generelt problem at boligen sjelden ble ryddet eller vasket, og fornærmede kunne derfor bli både irritert og spydig når han snakket med tiltalte om dette. Retten ser ikke bort fra at fornærmede også denne gangen var noe spydig da han tok opp temaet rydding. Tiltalte reagerte sterkt på dette. Det var videre et tema at sluket i dusjen var tett, og fornærmede renset sluket slik at tiltalte skulle kunne ta en dusj.
Tiltalte var hele tiden var veldig sint, og særlig fornærmedes kommentar knyttet til rydding fremprovoserte en rekke ukvemsord fra tiltalte. Hun kalte fornærmede blant annet «idiot», «svin» og «gammel mann på dødens rand». Det syns for retten noe uklart hva som konkret fremprovoserte volden fra tiltalte. Uansett endte det med at tiltalte slo og sparket fornærmede en rekke ganger. Hun slo ham med knyttet nevne mot ansiktet, slik at leppen til fornærmede sprakk og begynte å blø, samt med flat hånd i bakhodet og på kinnet. Det fremstod som en boksekamp fra tiltaltes side, og hun slo fornærmede mellom fem og ti ganger totalt. Tiltalte sparket også fornærmede i låret og i baken, samt spyttet ham i ansiktet.
Fornærmede forklarte at han på et tidspunkt bøyde seg ned for å plukke opp en penn, og at tiltalte da tok et kraftig nakkegrep på ham og klemte til. Retten bemerker at fornærmede først viste for retten at tiltalte holdt rundt halsen hans med to hender, men deretter endret til at hun hadde holdt nakken hans med en hånd. C forklarte imidlertid for retten at fornærmede hadde fortalt henne at tiltalte hadde dyttet ham over ende, satt seg oppå ham og holdt hendene i et kvelertak mot halsen hans. Av hensyn til at all rimelig tvil skal komme tiltale til gode, legger retten til grunn at det var snakk om et grep rundt nakken, slik fornærmede forklarte for retten, og at dette var hard og ble holdt i noe tid.
Videre dyttet tiltalte fornærmede flere ganger slik at han falt over ende. Tiltale kastet også en krukke mot fornærmedes hode. Fornærmede parerte kastet med hånden, og fikk et større blåmerke på hånden som følge av dette. Hele tiden kom tiltalte med ulike ukvemsord, samt at hun truet med at hun skulle «ta ham».
Tiltalte hadde tidligere tatt fornærmedes jakke, hvor han hadde telefonen sin, og mens volden var pågående hindret hun han i å få tak i denne. Fornærmede forsøkte flere ganger å komme seg til utgangsdøren, men ble da stoppet av tiltalte som hindret ham fra å forlate stedet.
Etter en stund roet tiltalte seg noe ned og fornærmede foreslo at de skulle dra hjem til ham og ta seg en kopp kaffe. De satte seg deretter i fornærmedes bil og fornærmede kjørte dem hjem til hans bopel i [adresse2]. Tiltalte var ikke fysisk i bilen, men fortsatte å kjefte og kalle fornærmede ukvemsord som «idiot» og «gris».
I [adresse2] laget fornærmede kaffe til tiltalte, som befant seg i stuen. Deretter gikk fornærmede alene ned i kjellerstuen fordi han følte seg slått ut og var redd for tiltalte. Mens han satt i kjellerstuen hørte han lyder og bråk fra etasjen over. Tiltalte hadde da dratt av duken på stuebordet, kastet ulike ting rundt seg, revet ned en takhengt lysekrone samt kastet en stol inn i et skap i gangen, slik at hvert fall en av sprossene på skapdøren ble ødelagt. Fornærmede så ikke noe av dette, men hørte at tiltalte romsterte mye i overetasjen. Fornærmede ringte sin svigersønn, D, fra kjelleren.
D og C ankom boligen i løpet av kort tid.
Tiltalte forklarte at hun og fornærmede stod sammen i gangen og diskuterte da D og C ankom, og at hun ved synet av D løp ned i kjelleren fordi hun var redd D skulle «ta henne». De andre skal ifølge tiltalte ha fulgt etter henne ned i kjelleren, hvor D skal ha holdt tiltalte fast mens hennes mor, C, slo henne i ansiktet.
Retten ser bort fra tiltaltes forklaring på dette punktet. For det første finner retten det påfallende at tiltalte ikke husker annet fra denne dagen enn akkurat denne hendelsen. For det andre er de tre andre tilstedeværende sine forklaringer sammenfallende, og retten finner ikke grunn til å betvile disse.
Dermed legger retten til grunn at da D og C ankom boligen var tiltalte fortsatt i første etasje, mens fornærmede var i kjelleretasjen. C gikk ned til fornærmede i kjelleren, og han så svært medtatt ut. Etter kort tid kom også tiltalte og D ned. Tiltalte var fortsatt aggressiv og gjorde et utfall mot fornærmede. Fornærmede holdt armene opp foran seg som for å beskytte seg og var åpenbart veldig redd. C gikk da inn mellom stedet fornærmede satt og tiltalte. Det oppstod da et håndgemeng mellom tiltalte og hennes mor før D grep inn og la tiltalte i bakken. Han holdt tiltalte nede frem til politiet kom.
Retten har ved bevisvurderingen vektlagt forklaringene fra fornærmede, C og D, som retten ikke finner grunn til å betvile. Disse forklaringene understøttes også til en viss grad av politiets oppfatning da de ankom stedet.
Politibetjent Steinar Dystebakken forklarte at de hadde fått melding om at tiltalte var utagerende og hadde slått sin bestefar, og patruljen kjørte til stedet på kort tid. Da politiet gikk inn i huset hørte de bråk og kjefting fra underetasjen. Der påtraff de fornærmede sittende i en sofa, C stående ved siden av og D som holdt tiltalte nede. Tiltalte skrek og var verbalt aggressiv. I hovedsak rettet tiltaltes raseri seg mot D og hun skrek at hun måtte ha penger og røyk. Fornærmede sa ikke noe og fremstod som svært preget av situasjonen. Det ble foretatt korte avhør på stedet før politiet tok med seg tiltalte til varetekt.
Post I gjelder brudd på straffeloven § 282, som gjelder mishandling i nære relasjoner. Tiltaltes bestefar er vernet av bestemmelsen, jf. bokstav c. Bestemmelsen rammer den som
«(...) ved trusler, tvang, frihetsberøvelse, vold eller andre krenkelser, alvorlig eller gjentatt mishandler (...)»
Spørsmålet retten må ta stilling til er om handlingsforløpet beskrevet over korrekt skal subsumeres under strl. § 282.
Det skal en del til for at vilkåret er oppfylt. Ordlyden – «mishandler» – viser at bestemmelsen bare omfatter mer kvalifiserte forhold. Mishandling forutsetter noe mer enn straffbar vold, straffbar trussel eller annen straffbar handling. Høyesterett har flere ganger understreket at bestemmelsen ikke rammer enhver kritikkverdig adferd, selv om den er gjentakende.
Det fremgår av Ot.prp.nr.113 (2004–2005) s. 45 at daværende § 219 primært tok sikte på å fange opp mishandling som strakk seg over tid. I Rt-2010-129 avsnitt 21 uttaler Høyesterett at det sentrale er om mishandlingen danner et mønster som resulterer i at den som rammes, må leve under et «regime» preget av kontinuerlig utrygghet og frykt for vold. I Rt-2014-695 fremgår det:
«Det er imidlertid klart at lovgiver ikke har ønsket å avgrense anvendelsesområdet for § 219 til gjentatte handlinger. Dette følger for så vidt allerede av ordlyden, der det i første ledd tales om «grovt eller gjentatt» mishandler. Også enkeltstående tilfelle av mishandling kan altså rammes dersom mishandlingen kan karakteriseres som grov.»
I Ot.prp.nr.113 (2004–2005) side 40 heter det:
«Forholdet kan være like straffverdig selv om det bare har skjedd én krenkelse: Det er særlig det relasjonelle aspektet som gjør at handlingen bør føres inn under et eget straffebud mot vold i nære relasjoner, og ikke under de generelle bestemmelsene mot legemskrenkelser mv. Departementet antar videre at én krenkelse kan være tilstrekkelig for å skape frykt hos offeret for at den skal gjenta seg.»
Er krenkelsen grov, bør etter gjeldende rett ett tilfelle være nok. Ved bedømmelsen av om krenkelsen er grov, bør det i tillegg til en vurdering av handlingens objektive grovhet legges vekt på om den har skapt frykt hos fornærmede for nye liknende krenkelser.
I Rt-2014-695 presiserer også Høyesterett at det ikke kan være et vilkår at den aktuelle handlingen faktisk har skapt frykt for nye lignende hendelser; det må være nok at handlingen var egnet til å gjøre det.
For den nærmere grensedragningen, viser retten til Borgarting lagmannsretts dom LB-2016-52065. Saken gjaldt vold utøvd mot en 87 år gammel kvinne, som var tiltaltes sønn. Det oppstod en krangel mellom dem, hvorpå kvinnen ga sønnen en ørefik. Hun la seg deretter ned på sofaen, og tiltalte satte seg oppå henne med hendene. Retten siterer fra dommen:
«Han la armene hennes i kors over brystet, ovenfor der han satt, og presset ned. Fornærmede fikk problemer med å puste. Hun ropte om hjelp flere ganger. Tiltaltes eller fornærmedes hender ble på et tidspunkt presset mot fornærmedes hals. Mens tiltalte satt slik, uttalte han at dersom fornærmede ikke tidde stille så skulle han drepe henne. Fornærmede sa at hun ikke fikk puste og tiltalte reiste seg da og gikk på toalettet. Fornærmede kom seg opp fra sofaen og ut av leiligheten, og ringte på hos naboene i etasjen over i trappeoppgangen.»
Tiltalte ble i tingretten domfelt etter straffeloven fra 1902 § 219, til fengsel i 9 måneder, hvorav 90 dager ble gjort betinget. Lagmannsretten delte seg i et flertall og et mindretall vedrørende lovanvendelsen. Flertallet mente at handlingen ikke naturlig kunne karakteriseres som grov mishandling. Retten siterer:
«Fornærmede fikk riktignok pusteproblemer av presset mot brystet, men straks hun sa fra om dette slapp tiltalte grepet og gikk av. Det er uomtvistet at fornærmede ikke ble påført noen påviselige skadefølger i form av smerter eller merker eller lignende på hals eller bryst. Selv om det ikke kan oppstilles noe vilkår om fysisk eller psykiske skadefølger for overtredelse av § 219 første ledd, må dette likevel tillegges en viss betydning ved enkeltstående krenkelser, jf. også begrunnelsen gitt i Rt-2014-695, gjengitt ovenfor. ( .. ) Etter flertallets syn var handlingen heller ikke egnet til å skape frykt hos fornærmede for fremtidig mishandling.»
Mindretallet kom til at handlingen var så grov at vilkårene for domfellelse etter § 219 var oppfylt. Mindretallet vektla styrkeforholdet mellom partene og det forhold at fornærmede var 87 år på gjerningstidspunktet, samt at fornærmede ut fra alder og helsetilstand hadde et særlig behov for vern. Mindretallet bemerket at forholdet lå i nedre sjikt av bestemmelsen.
Under henvisning til denne dommen, dømte lagmannsretten i LG-2017-91663 en mann etter strl. § 282 for et tilfelle der han hadde «dyttet fornærmede inn i badekaret, slo henne i venstre øye og i venstre tinning med flat hånd. Videre at han bet henne i brystet, at han tok tak i kjevepartiet hennes, og at han også spyttet henne i ansiktet», samt slo henne fire ganger i låret og kom med grove trusler. Det var tale om en enkeltstående hendelse, men lagmannsretten vektla at handlingene var egnet til å skape alvorlig frykt for nye liknende hendelser, at volden var påført i hjemmet, samt den psykologiske bindingen mellom tiltalte og fornærmede, som da var samboere med ett felles barn. Lagmannsretten bemerket at tilfellet befant seg i nedre sjikt av bestemmelsen.
I LE-2017-192370 kom imidlertid lagmannsretten under tvil til at forholdet ikke burde subsumeres under § 282. Der hadde en mann kastet en stol på sin ektefelle for deretter å ha slått henne flere ganger, hvorav minst to ganger var med knyttet neven mot hodet. Det ble i dommen vist til at hendelsen fremstod som atypisk for tiltalte og at hendelsen ikke var egnet til å skape frykt for nye krenkelser.
Retten er av den oppfatning at overtredelsen i vår sak er vesentlig mer alvorlige enn i LB-2016-52065, og at volden nok er mer på nivå med tilfellet i dommen fra Gulating lagmannsrett.
Det er ikke tvil om at fornærmede var svært redd mens det pågikk. Han forklarte for retten at han bekymret seg for om tiltalte skulle se at det lå en kniv tilgjengelig på kjøkkenbenken, og bruke denne mot ham. Etter rettens syn er dette illustrerende for hvor alvorlig fornærmede oppfattet at situasjonen var. Det som særlig gjorde opplevelsen skremmende var at tiltalte hindret ham i å forlate stedet flere ganger, og fornærmede oppfattet henne som at hun virkelig ville ham vondt. Videre legger retten vekt på fornærmedes alder, som gjør at han er i en sårbar posisjon. Dette til tross for at han fremstår svært oppgående.
Retten er ikke i tvil om at hendelsen var egnet til å skape frykt for nye krenkelser. Retten peker særlig på at det ikke er første gang tiltalte har vært fysisk mot fornærmede. Selv om det kanskje aldri har vært så alvorlig som 29. mai, så er det tale om et vedvarende handlingsmønster. Videre peker retten på at fornærmede rent faktisk har vært redd for nye krenkelser i ettertid. Eksempelvis turte han ikke å dra hjem til egen bolig da tiltalte var der noen uker etter hendelsen, samt at han på et annet tidspunkt rømte fra boligen sin og satte seg i bilen da tiltalte kom.
Videre legger retten vekt på det relasjonelle aspektet. Forholdet mellom fornærmede og tiltalte tilsvarer ikke de mer vanlige avhengighetsforholdene, eksempelvis mellom ektefeller. Det foreligger likevel en klar avhengighet her. Selv om tiltalte i stor grad er avhengig av fornærmede økonomisk, så lever fornærmede i det som retten mener kan anses som et regime. Han er hele tiden er redd for hva som skjer dersom han ikke gjør som tiltalte ber om, eller dersom tiltalte har en dårlig dag. Tidligere har frykten ikke hovedsakelig knyttet seg til voldsbruk, men til hva tiltalte vil utsette seg selv for. Tiltalte vet godt at fornærmede er redd for at hun skal havne på gata i Oslo eller utføre kriminelle handlinger, og bruker dette som en trussel for å påse at fornærmede gjør som hun vil. Etter denne hendelsen er imidlertid ikke retten i tvil om at fornærmede også har fryktet for tilvarende vold ved interaksjon med tiltalte. På tross av dette har fornærmede hatt vanskeligheter med å kutte kontakten eller si nei til tiltalte også etter hendelsen, noe som etter rettens syn illustrer regimepreget i relasjonen.
Retten finner etter dette at det er tale om grov mishandling som det er riktig å subsumere under § 282, og de objektive vilkårene for straff er oppfylt.
Retten finner det videre ikke tvilsomt at tiltalte, på tross av at hun var i abstinens, handlet med viten og vilje.
De subjektive og objektive vilkår for straff er oppfylt, og tiltalte skal straffes for ett tilfelle av mishandling i nære relasjoner, jf. strl. § 282.
Post II gjelder fem tilfeller av brudd på besøksforbud etter straffeloven § 222 a.
Tiltalte har erkjent alle forholdene utenom post II e). Dette likevel uten at hun kunne tidfeste de ulike bruddene eller være sikker på hvor mange brudd det totalt var, og slik retten forstod det var dette også grunnen til at hun ikke erkjente straffeskyld for post II e). Basert på bevisførselen under hovedforhandling finner retten følgende bevist:
Etter at tiltalte ble løslatt fra varetekt mandag 30. mai 2022 ble følgende besøksforbud forkynt for henne:
Med hjemmel i straffeprosessloven § 222a forbys
A, f. [00.00.1976] [adresse1]
Forbudet gjelder fra i dag, og frem til og med 29.08.2022.
(...)
Overtredelse av forbudet er straffbart etter straffeloven (2005) § 168, og kan straffes med bøter eller fengsel inntil 1 år eller begge deler. Ved gjentagelse kan straffen under bestemte omstendigheter forhøyes med fengsel inntil 2 år.
Politibetjent Robert Vestbakken Olsen forklarte for retten at han forkynte besøksforbudet for tiltalte i arresten på Hamar. Det ble gjennomgått muntlig og tiltalte fikk lese gjennom. Tiltalte bekreftet at hun forstod innholdet. Hun stilte spørsmål vedrørende at fornærmede hadde metadonen hennes, og Olsen forklarte henne at hun ikke kunne møte opp hos fornærmede, men at hun kunne kontakte ham eller andre for å komme frem til en avtale om overlevering. Som følge av dette er ikke retten i tvil om at tiltalte forstod innholdet i forbudet.
På tross av dette tok tiltalte taxi direkte fra arresten til [adresse2]. Fornærmede var hjemme og opplyste henne først om at hun ikke hadde lov til å være der. Tiltalte var sint, og fornærmede slapp henne etter hvert inn i boligen. Fornærmede forklarte at han følte en viss angst da hun kom, og opplevde situasjonen som ubehagelig.
Retten finner det ikke tvilsomt at tiltalte den 30. mai var kjent med at hun ikke hadde lov til å oppholde seg på [adresse2], og at hun med viten og vilje brøt besøksforbudet.
Både subjektive og objektive vilkår for straff er oppfylt og tiltalte skal straffes i henhold til tiltalens post II a).
Den 10. juni 2022 ble følgende besøksforbud forkynt for tiltalte i hennes egen bolig:
Med hjemmel i straffeprosessloven § 222a forbys
A, f. [00.00.1976] [adresse1]
Forbudet gjelder fra i dag, og frem til og med 10.09.2022.
(...)
Overtredelse av forbudet er straffbart etter straffeloven (2005) § 168, og kan straffes med bøter eller fengsel inntil 1 år eller begge deler. Ved gjentagelse kan straffen under bestemte omstendigheter forhøyes med fengsel inntil 2 år.
Tiltalte krysset ved forkynnelse av på at hun ikke samtykket til besøksforbudet, men at hun likevel ikke krevde beslutningen bragt inn for retten.
Tiltalte kontaktet likevel fornærmede en rekke ganger i den etterfølgende perioden.
I perioden 28. juni til 3. juli ringte hun fornærmede flere ganger daglig, samt sendte ham en rekke meldinger. Totalt sendte hun 11 meldinger og ringte ham 31 ganger. Retten bemerker at de fleste av de utgående samtalene var slettet fra tiltaltes telefon, noe som underbygger at tiltalte var kjent med at hun ikke hadde lov til å kontakte fornærmede.
Den 3. juli oppsøkte hun også fornærmedes bolig. Fornærmede var da ikke hjemme, men tiltalte ble observert utenfor boligen av C og D, som kontaktet politiet. Politibetjent Ingrid Stand forklarte at hennes patrulje møtte på tiltalte kort tid etter, gående bort fra fornærmedes bolig.
Fornærmede forklarte at tiltalte kanskje oppsøkte hans bolig en tredje gang, men at han hadde vanskeligheter med å huske konkret. C forklarte også at hun var informert om at tiltalte kom en tredje gang, og at fornærmede da skal ha blitt med henne for å ta ut penger til henne. I lys av tiltaltes erkjennelse legger retten dette til grunn.
I tillegg kontaktet tiltalte fornærmede i det minste to ganger via telefon i løpet av juli. Både tiltalte og fornærmede forklarte seg om dette. Selv om de begge var usikre på datoen forklarte de at tiltaltes telefon var blokkert, men at hun ringte fornærmede en gang fra en venninnes telefon og en annen gang fra en nabos telefon.
Retten finner det følgelig bevist at tiltalte har handlet som beskrevet i post II grunnlag b) til e), selv om det for noen av tilfellene er vanskelig å fastsette konkret dato. Retten finner det videre ikke tvilsomt at tiltalte var kjent med kontaktforbudet, og at hun med viten og vilje brøt dette.
Både subjektive og objektive vilkår for straff er oppfylt, og tiltalte dømmes i henhold til tiltaltes post II grunnlag b) til e).
Tiltalte er en 45 år gammel tidligere straffet kvinne. Hun er ikke tidligere dømt for vold, og de dommer som foreligger er ikke av betydning for straffeutmålingen.
Retten skal fastsette en felles straff for alle forholdene og straffeloven § 79 første ledd bokstav a kommer til anvendelse. Det skal utmåles en straff som er lavere enn den straffen som ville vært utmålt ved en kumulasjon av straffen for de ulike forholdene. Straffen skal ta utgangspunkt i de alvorligste forholdene. De øvrige forholdene skal deretter lede til et tillegg i straffen, jf. HR-2017-1282-A avsnitt 75.
Det mest alvorlige forholdet er post I, brudd på straffeloven § 282.
Straff for overtredelse av § 282 må fastsettes etter en bred samlet vurdering. I tillegg til voldshandlingenes grovhet, vil sentrale momenter være tidsforløpet, den psykologiske bindingen mellom gjerningsmannen og offeret og frykten for vold – følelsen av å leve i et trusselregime, jf. HR-2017-667-A avsnitt 30 med videre henvisninger. Det følger av lovforarbeider og rettspraksis at straffenivået skal ligge noe over nivået for sammenlignbare voldslovbrudd.
I 2010 ble strafferammen for overtredelse av daværende straffelov (1902) § 219 hevet, og departementet uttalte at man også ønsket en skjerping av normalstraffenivået, jf. Prop.97 L (2009–2010) punkt 6.2.2.1. Dette er fulgt opp i rettspraksis, og eldre straffutmålingspraksis har mindre relevans. Rettspraksis viser et visst spenn i straffutmålingen avhengig av de konkrete omstendighetene i den enkelte sak, og utmålingen må derfor bli noe skjønnsmessig.
I LB-2019-123198 ble det tatt utgangspunkt i ett års fengsel, men tiltalen i den aktuelle saken gjaldt mer nedverdigende krenkelse enn i foreliggende sak. I LG-2016-113170 ble det tatt utgangspunkt i ett år og tre måneders fengsel, men også saksforholdet der var mer alvorlig, da fornærmede i den saken ble utsatt for et «kvelergrep» som førte til bevissthetstap i et kortere tidsrom.
En viss veiledning for straffenivået finner retten i LG-2017-91663, hvor straffen ble fastsatt til fengsel i åtte måneder. I den aktuelle saken påpekte lagmannsretten at forholdet lå «i det helt nedre sjikt» av bestemmelsen. Selv om det ikke forelå berettiget harme i lovens forstand, påpekte lagmannsretten i den aktuelle saken at det var forståelig at domfelte ble sint, og at han følte seg krenket. Deler av straffen ble som et resultat av dette gjort betinget. Selv om saksforholdet i mishandlingssaker alltid vil være konkrete og vanskelig å sammenlikne, fremstår voldens alvorlighet noenlunde sammenliknbar. I foreliggende sak var det imidlertid ingen foranledningen til volden og retten finner det skjerpende at det dreier seg om mishandling av en mann på 91 år, jf. også Rt-2012-1313 avsnitt 12 om eldre menneskers særlige krav på vern mot vold.
Den mishandlingen som tiltalte skal dømmes for anses etter rettspraksis å ligge i nedre sjikt, jf. ovennevnte rettspraksis. Straffenivået ligger på bakgrunn av nevnte dommer mellom åtte måneder og ett års fengsel.
Retten påpeker at i foreliggende sak var skadepotensialet betydelig, ettersom det er tale om en rekke slag og spark mot en eldre mann, samt kast av tung gjenstand mot hodet hans. Retten kan ikke se at handlingene hadde noen foranledning, og fornærmede hadde ingen grunn til å forvente et slikt angrep fra tiltalte. Hendelsen fremstod for fornærmede som særlig skremmende ettersom han ble hindret fra å forlate stedet eller ringe etter hjelp, og han har utvilsomt vært preget og redd etter hendelsen.
Etter en konkret vurdering finner retten at straffen for post I passende kan settes til ti måneder fengsel.
I tillegg skal det utmåles straff for post II, fem tilfeller av brudd på besøksforbud, jf. strl. § 168.
Strafferammen i § 168 er bøter eller fengsel inntil ett år. Av generell betydning for straffeutmålingen vises det til Høyesteretts uttalelser i Rt-2007-825, som gjaldt andre gangs domfellelse for rundt 60 brudd på besøksforbud overfor en tidligere samboer, der straffen ble satt til fengsel i seks måneder:
I lys av dette konkluderte Høyesterett i HR-2021-847-A med at:
Dommen gjaldt fem overtredelser av strl. § 168 og ett forsøk på slik overtredelse og lagmannsretten fant at utgangspunktet for straffen var fengsel i åtte måneder. Grunnlaget for besøksforbudene var hans truende adferd i et regime med sterk sosial kontroll, og overtredelsene skjedde mens straffesaken mot ham for grove trusler mot to av barna, som endte med en straff på fengsel i ett år og åtte måneder, var til behandling i lagmannsretten.
Tiltalte har i dette tilfellet oppsøkt fornærmedes bolig tre ganger, samt sendt en rekke meldinger og telefonoppringninger. Isolert sett kan særlig meldingene og telefonoppringningene virke som mindre alvorlige brudd. Disse må imidlertid sees i lys av at besøksforbudene var ilagt som følge av vold, og at tiltalte umiddelbart etter løslatelse fra varetekt oppsøker fornærmede og igjen opptrer hissig. Videre vektlegges det at fornærmede ved de fysiske besøkene to ganger har vært så redd for tiltalte at han en gang satte seg i bilen og en annen gang ikke turte å dra hjem før sent på kvelden.
De gjentakende bruddene viser dessuten at tiltalte har fullstendig manglende respekt for de besøksforbudene hun ilegges. Dette er i seg selv grunn til at slike gjentatte brudd må straffes strengt.
Som utgangspunkt finner retten at bruddene på strl. § 168 isolert sett tilsier en straff på mellom fem og seks måneder.
I formildende retning legges det begrenset, men likevel noe vekt på, at tiltalte i stor grad har erkjent straffeskyld for post II. Det foreligger ingen erkjennelse som har fått prosessøkonomisk betydning, men det har likevel egenverdi at fornærmedes forklaring ikke betviles. Det tillegges derfor en viss betydning i formildende retning.
Etter en konkret vurdering fastsettes straffen til fengsel i ett år.
Aktor og forsvarer var enige om at varetektsfradraget ved endt hovedforhandling var på 105 dager. Ved domsavsigelse er varetektsfradraget dermed på 117 dager.
Det er videre lagt ned påstand om at tiltalte ilegges kontaktforbud i ytterligere to år fra rettskraftig dom, jf. strl. § 57. Tiltalte hadde ikke innvendinger mot dette.
Retten finner et slik forbud nødvendig for å forhindre at tiltalte begår ytterligere straffbare handlinger mot fornærmede, eller ellers vil forfølge ham eller på annet vis krenke hans fred. Retten viser til den tette tilknytningen mellom tiltale og fornærmede, og forholdet mellom dem som er beskrevet i over. Fornærmede forklarte for retten at livet hans har vært vesentlig mer behagelig etter at tiltalte ble ilagt besøksforbud.
Retten kan ikke se at et slik forbud vil være til større ulempe for tiltalte, og forbudet anses forholdsmessig opp mot fornærmedes behov for trygghet.
Aktor har nedlagt påstand om at tiltalte skal idømmes sakskostnader.
Tiltalte domfelles og skal således som hovedregel dømmes til å betale sakskostnader jf. straffeprosessloven § 436. Det er opp til rettens skjønn å ilegge saksomkostninger og det skal bare idømmes dersom det antas mulig å oppnå betaling, jf. straffeprosessloven § 437 tredje ledd.
Den tiltalte mottar uføretrygd og syns ikke å ha noen store, faste kostnader i hverdagen utover husleie. Hun virker imidlertid å ha en lite ordnet økonomi. Per nå er det hennes stefar, D, som har kontroll på hennes bankkonti. Retten kan imidlertid ikke se at tiltaltes store forbruk er grunn nok til å gjøre unntak fra hovedregelen, og beløpet fastsettes skjønnsmessig til 5 000 kroner.
Dommen er ikke avsagt innen lovens frist grunnet sykdom og stor arbeidsmengde.
Dommen er enstemmig.
DOMSSLUTNING
Varetekt kommer til fradrag med 117 dager, jf. straffeloven § 83.
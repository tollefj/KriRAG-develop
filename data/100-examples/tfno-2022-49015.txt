A, født [00.00.1974], begynte å jobbe i plukkavdelingen ved [virksomhet1] AS ([virksomhet1]) 1. juni 2011. Han hadde forut for dette, fra 2009, hatt vikariater i søsterselskapet [virksomhet2]. Stillingen innebærer blant annet manuell plukking og lasting av varer, samt varetelling.
Etter ca. ett år i stillingen, den 29. oktober 2012, fikk A behov for tilretteleggingstiltak grunnet betent skulder og nakke. Nye tiltak ble iverksatt fra 11. desember 2013, som følge av at A over en lengre periode hadde senebetennelse i høyre arm. Som en følge av senebetennelsen ble det i 2014 gjennomført tilrettelegging i form av endret arbeidstid fra tre skift til to skift, håndtering av lettere kolli, og utvidet opplæring.
A hadde i 2015 ikke et sykefravær utover det som er normalt.
A har i perioden fra 2016-2022 vært helt eller delvis sykemeldt. Omfanget av sykefraværet kan sammenfattes slik:
I 2016 vekslet han i flere perioder mellom å være 50% og 100% sykemeldt. Sykemeldingen var knyttet til problemer med ryggen. [virksomhet1] gjennomførte i løpet av året flere oppfølgingsmøter. A fikk tilbud om opptrening med fysioterapeut gjennom [virksomhet1]s helseforsikring for ansatte og [virksomhet1] ba om vurdering av spesialist gjennom [behandlingssted].
Ryggplagene fortsatte i 2017. A var fra januar sykemeldt 100% med gradvis reduksjon av sykemeldingsgrad frem til juli. [virksomhet1] bistod ved å koble på bedriftshelsetjenesten for vurdering av alternative tilretteleggingstiltak, arrangerte time hos legespesialist for tilpassede såler pga. vondt i rygg ved bruk av vernesko, og A avdelingstilhørighet ble endret. A byttet fra to til tre skift etter eget ønske.
Fra 31. juli 2018 og frem til 30. april 2019 var A 100% sykemeldt som følge av en betennelse i bekkenet (sakroilitt), som opprinnelig var blitt feildiagnostisert som brudd i halebeinet. Han var deretter gradert sykemeldt frem til midten av juli. I samme periode hadde han også magesmerter og fikk påvist betennelse i tolvfingertarmen. Han fikk i april også en skade i håndleddet.
[virksomhet1] søkte om fritak fra å betale sykepenger i arbeidsgiverperioden 12. desember 2018. Søknaden ble avslått 4. februar 2019 med den begrunnelse at As sykdom ikke var kronisk.
I 2019 gikk A ned fra tre til to skift. A fikk videre tilpassede arbeidsoppgaver, som å løfte lettere kolli, tilpassede arbeidstider og testet ut andre avdelinger.
Fra 6. juni 2020 ble A sykemeldt som følge av hodepine og stiv nakke, først 100% i to uker og deretter 50% sykemeldt frem til 19. juli da han gikk ut i ferie. Etter ferien var A fullt tilbake i jobb. Plagene ble knyttet til As psykiske utfordringer og han begynte med psykomotorisk fysioterapi som behandling. Han ble også henvist til videre psykisk behandling.
[virksomhet1] søkte om fritak for arbeidsgiverperioden for sykepenger 14. juli 2020.
I forkant av 13. august 2020 informerte A [virksomhet1] ved N1 om sine psykiske utfordringer og at han skulle gjennomføre et behandlingsopplegg ved DPS som ville bli utfordrende.
Den 13. august 2020 ble det avholdt et møte mellom NAV, [virksomhet1] og A. Tilstede var A, tillitsvalgt N2, og N1 og N3 fra [virksomhet1], i tillegg til saksbehandler i NAV som deltok digitalt. Det ble avklart at NAV kom til å godkjenne [virksomhet1]s søknad om fritak fra å betale sykepenger i arbeidsgiverperioden, gjeldende fra 13. juli 2020 til 30. september 2023.
I etterkant av at NAV hadde logget av fortsatte N1 og A samtalen. Partene er uenig om hva som ble sagt under denne samtalen, og retten vil komme nærmere tilbake til dette. Partene er imidlertid enige om at N1 ba A sykemelde seg og fokusere på å bli frisk.
A ble sykemeldt 100% den 14. august 2020. Han har vært sykemeldt siden.
NAV innvilget [virksomhet1] unntak fra arbeidsgiveransvar for sykepenger til en arbeidstaker som lider av en langvarig eller kronisk sykdom i vedtak den 24. august 2020.
Det ble holdt oppfølgingsmøter mellom A og [virksomhet1] ved teamleder N4 29. oktober 2020, 15. februar 2021 og 3. mai 2021. A og N4 hadde i tillegg jevnlig kontakt på telefon.
Den 25. mai 2021 ble det avholdt et dialogmøte. Tilstede i møtet var A og As fastlege, tillitsvalgt N2, teamleder N4 og distribusjonssjef N5 som representanter for [virksomhet1], samt en representant for NAV [sted]. Av protokollen fremgår:
«Hensikten med dette møte i dag var å avklare A sin videre oppfølgingsbehov. Fastlegen opplyser om at A er i behov av videre medisinske oppfølging. Fastlegen opplyser om at det nå er for tidlig å vurdere om eventuelt tidspunkt for A å kunne begynne å arbeide igjen, men dette kan vi ha dialog om i slutten av 2021. Arbeidsgiver har sendt NAV en detaljert oppfølgningsplan, og det kommer frem i oppfølgningsplanen om at det er mulighet for å tilrettelegge for A, men fortiden er hans helse som er årsaken til manglende arbeidsevne. A er enig med opplysninger fra arbeidsgiver og fastlege. Arbeidsgiver har et vedtak om fritak fra arbeidsgivers periode, dette vedtaket gjelder fortsatt og kan forlenges ved behov.. Arbeidsgiver opplyser om at de ønsker A tilbake. Videre opplyser de om at ved utgangen av sykemeldingsåret vil de vurdere deres rett til å si opp din stilling. NAV har forståelse for at arbeidsgivers rett til å oppsigelse, men dersom det er noe NAV kan bidra til for at A få beholde sitt arbeid, ønsker NAV å komme i dialog med [virksomhet1]. Vi ble enig om at A hoved tiltak per i dag er medisinske oppfølging som fastlegen og A står ansvarlig for.»
Det ble holdt oppfølgingsmøter mellom A og N4 1. oktober 2021. I referatet fra møtet fremkommer:
«A er fortsatt 100% sykemeldt 01.10.21Maks dato for sykemeldingsåret 31.08.21
[virksomhet1] ønsker med dette mote å høre hvordan A har det nå, samtidig så lurer vi på om han har arbeidsevne til å utføre noen av tilpasnings oppgavene som er tatt med inn til dette møte?Har A oppfølging fra NAV og fastlege som avtal?Hvordan går det med behandlinger?Og det siste vi lurte på er om A har en plan om gradert sykemelding eventuelt andre planer med tanke på veien tilbake til [virksomhet1].
A kommer med disse svarene til oss 01.10.21
A holder fortsatt på med behandling, Fysioterapeut og hos en psykiater. Det er 2 behandlinger pr uke som han drar på.A har et mål om a komme tilbake i arbeid rundt april 2022 ifølge medisinsk vurdering som er tatt så langt.
Samtidig så håper A at arbeidsgiveren ikke endrer på avtalen som er inngått og ønsker en oppdatering om det er noe endring i forhold til arbeidskontrakten sin på [virksomhet1]. Han håper å kunne fortsette med behandling og at vi har tid til a vente til ting blir bra igjen.»
Det ble avtalt nytt møte i desember 2021. Dette ble ikke avholdt. A og N4 hadde imidlertid løpende kontakt på telefon.
Innkalling til drøftingsmøte ble sendt fra [virksomhet1] til A den 6. januar 2022. I innkalling ble A oppfordret til å ta med «dokumentasjon fra lege eller annet som kan belyse din forventede helsetilstand fremover».
Den 11. januar 2022 ble det avholdt drøftelsesmøte. Bakgrunnen for drøftelsene var at arbeidsgiver vurderte å avslutte arbeidsforholdet på grunn av As sykefravær. A møtte med tillitsvalgt N2. Av referatet fra møtet fremgår blant annet følgende:
«Som grunnlag for at ansettelsesforholdet vurderes avsluttet, pekte arbeidsgiver blant annet på følgende:
Arbeidstaker startet som lagermedarbeider ved [virksomhet1] AS den 1. juni 2011.
Arbeidstaker har de siste seks årene hatt et gjennomgående høyt sykefravær. I perioden fra 2016 – 2021 har han hatt et gjennomsnittlig årlig fravær på 58%, de siste 16 måneder med 100% fravær. Arbeidstaker hadde også i 2014 et fravær på 44%.
[...]
Sykefraværet har i løpet av disse årene etter det opplyste fra Arbeidstaker hatt ulike årsaker, både fysiske og psykiske.
Arbeidsgiver redegjorde for tilretteleggingen som har vært gjort fra arbeidsgivers side i årene 2016 til 2021. Deler av tilretteleggingen har også vært gjort i samråd med fastlege.
[...]
Arbeidsgiver har fulgt opp Arbeidstaker under sykefravær med jevnlige oppfølgingsmøter, i tillegg til dialogmøter med NAV. Tilrettelegging har vært gjennomført. Arbeid som lagermedarbeider er et krevende fysisk arbeid, men arbeidstaker arbeider på den avdelingen som etter arbeidstakers vurdering gir minst fysiske plager for ham.
Arbeidstaker er per d.d. 100% sykmeldt og arbeidsgiver har ikke fått noen opplysninger som tilsier en bedring i arbeidstakers helsesituasjon.
På bakgrunn av historisk sykefravær og de opplysninger arbeidsgiver har om arbeidstakers nåværende sykefravær, helsesituasjon og arbeidsevne, er det etter arbeidsgivers foreløpige vurdering ikke utsikter til bedring av arbeidsevnen innen kort tid eller utsikter til at arbeidstaker vil være en stabil arbeidskraft for bedriften. Etter arbeidsgivers vurdering er det sannsynlig at Arbeidstakers sykefravær også i fremtiden vil være høyt.
Arbeidsgiver har ønsket å strekke seg langt for å imøtekomme arbeidstakers ønsker og behov med det felles mål at arbeidstaker skal kunne beholde arbeid i bedriften. Arbeidsgivers oppfatning er at [virksomhet1] så langt det er mulig har iverksatt nødvendige tilretteleggingstiltak for at arbeidstaker skal kunne beholde stillingen sin. Slik arbeidstakers helsesituasjon er nå, er det heller ikke annet passende arbeid arbeidsgiver kan tilrettelegge for. Det ble videre redegjort for at arbeidstakers sykefravær og tilretteleggingsbehov er av et slikt omfang og karakter at det medfører driftsmessige konsekvenser for arbeidsgiver og en økonomisk belastning av betydning. Det betydelige vikar-behovet gjør det utfordrende å jobbe strukturert med å vedlikeholde et godt og kompetent arbeidsmiljø. Det er også en ulempe at Arbeidstaker ikke kan plasseres i andre avdelinger ved behov, slik det forutsettes i stillingen som lagermedarbeider.
[virksomhet1] AS vurderer som en følge av ovenstående å bringe arbeidsforholdet til opphør.
Arbeidstakers syn på saken:Arbeidstaker opplyste følgende om hans syn saken:
Arbeidstaker ble av distribusjonssjef bedt om a sykmelde seg 100% i agust 2020, rett i etterkant av NAV møtet. Tanken bak dette / begrunnelsen var et ønske om at arbeidstaker skulle kunne bli hjemme til han var 100% frisk. Det var også en hensikt at arbeidstaker skulle kunne følge et behandlingsopplegg som skissert fra [DPS] og fastlege N6. Dette har arbeidstaker også fulgt 100%.
Arbeidstaker la videre frem erklæring fra Psykiater N7 datert 6. januar 2022 (vedlagt) som viser at arbeidstaker er motivert for behandling og også svært motivert for å komme tilbake i jobben sin på sikt.»
I etterkant av drøftelsesmøte avholdt 11. januar 2022, ble det fra [virksomhet1]s side gjennomført undersøkelser for å klarlegge nærmere hva som ble kommunisert mellom A og daværende distribusjonssjef N1 den 13. august 2020.
[virksomhet1] meddelte A oppsigelse den 17. januar 2022. Det var ikke vist til noen begrunnelse for oppsigelsen, bortsett fra drøftingsmøtet avholdt 11. januar 2022.
Den 24. januar 2022 fremsatte A krav om forhandlinger. Det ble samtidig bedt om en skriftlig redegjørelse for oppsigelsen. Forhandlingsmøte ble avholdt den 11. februar 2022. Partene kom ikke til enighet.
A innga stevning 30. mars 2022, og tilsvar inngitt 26. april 2022. Hovedforhandling ble holdt 3. og 4. oktober 2022. Retten mottok forklaring fra åtte vitner. Nærmere opplysninger om rettsmøtet fremgår av rettsboka.
Oppsigelsen av saksøker er usaklig i henhold til arbeidsmiljøloven § 15-7 (1), jf. § 4-6, og må kjennes ugyldig, jf. § 15-12 (1).
Oppsigelsen er begrunnet i arbeidstakers forhold. Det er i rettspraksis etablert en høy terskel for at en oppsigelse skal anses saklig begrunnet. Arbeidsgiver har bevisbyrden og må kunne vise til gode grunner. Oppsigelsens saklighet beror på en konkret og individuell vurdering. Saksøkte har ikke hatt et forsvarlig grunnlag for å gi saksøker oppsigelse.
Oppsigelse på grunn av sykefravær kan kjennes ugyldig dersom arbeidsgiver ikke har tilstrekkelig tilrettelagt for at arbeidstaker skal komme tilbake i jobb, jf. arbeidsmiljøloven § 4-6. Tilretteleggingskravet er vidtrekkende og det må foretas helhetsvurderingen som der virksomhetens art, størrelse, økonomi og arbeidstakerens forhold veies opp mot hverandre.
Arbeidsgiver har bevisbyrden for det faktiske grunnlaget oppsigelsen bygger på. Retten må legge det mest sannsynlige faktum til grunn for vurderingen. Eventuell bevistvil må gå utover arbeidsgiver.
Det er verken faktisk eller rettslig grunnlag for oppsigelse. Forholdene arbeidsgiver grunngir oppsigelsen med er verken isolert eller samlet sett saklig grunn for oppsigelse.
Det er inngått en avtale mellom [virksomhet1] og A om at A kunne være sykemeldt til han ble frisk. Den 13. august 2020 ble det avholdt et møte mellom NAV, [virksomhet1] og A der det ble avklart at NAV kom til å godkjenne [virksomhet1]s søknad om fritak fra å betale sykepenger i arbeidsgiverperioden. Rett etter møtet ble A bedt om å sykemelde seg 100% av den daværende distribusjonssjef N1. N1 mente A måtte få tid til å bli helt frisk og at han skulle få slippe å tenke på arbeidsforholdet mens han går til behandling. Dette må forstås som en avtale om at [virksomhet1] ikke kunne si opp A. Arbeidsgiver har ikke oppfylt sin bevisbyrde ved å sannsynliggjøre noe annet enn at avtalen ble inngått slik A hevder. Oppsigelsen av A må derfor kjennes ugyldig.
Oppsigelsen bygger på feilaktige forhold. Oppsigelsen bygger på As tidligere sykefravær, som var en følge av fysiske helseutfordringer. Han hadde over en lengre periode slitt med skulder-, nakke- og ryggplager. Dette var han imidlertid ikke lenger plaget av ved tidspunktet for oppsigelsen. Det er et klart skille mellom As tidligere sykemeldinger og sykemeldingsperioden fra august 2020. Tidligere sykemeldinger er derfor ikke relevante. A var i full jobb forut for møtet 13. august 2020, og var etter dette kun sykemeldt som følge av psykiske plager. På tidspunktet for oppsigelsen var A på bedringens vei og hadde planer om å komme tilbake i jobb i april 2022.
Arbeidsgiver har ikke oppfylt sin tilretteleggingsplikt i perioden A var sykemeldt fra august 2020. I tidligere sykemeldingsperioder var det tett oppfølging av A, mens det i perioden etter august 202 kun ble holdt fire møter. [virksomhet1] har ikke vurdert tilrettelegging, og kan derfor ikke bli hørt med at tilrettelegging ikke hadde fungert. Uten den inngåtte avtalen ville A stått i jobb, eller forsøkt å komme tilbake i jobb med tilrettelegging.
En interesseavveining må slå ut i saksøkers fordel, og medføre at oppsigelse er usaklig. A mener at han kunne ha fungert i en stilling på oppsigelsestidspunktet, og planen var at han skulle starte april 2022. Kostanden ved å la A beholde jobben er langt mindre for arbeidsgiver enn det det er for arbeidstaker å stå uten jobb. Det vises til saksøkers helsemessige utfordringer på nåværende tidspunkt samt alder medfører vanskeligheter med å få ny jobb og vil mest sannsynlig føre ham ut i arbeidsløshet. [virksomhet1] er en stor virksomhet med en stor pool av opplærte vikarer. Arbeidsgiver har ikke fremlagt en oversikt over hva det koster å ha A i jobb, kun er generelt anslag som ikke stemmer for A. [virksomhet1] har heller ikke uttømt offentlige ytelser via NAV.
A har blitt påført et inntektstap. Dersom han ikke hadde blitt oppsagt hadde han vært i jobb og dermed ikke måttet gå over å AAP. Det kreves også oppreisningserstatning i medhold av arbeidsmiljøloven § 15-12 annet ledd.
Saksøkerens har nedlagt følgende påstand:
Oppsigelsen av A er saklig, jf. arbeidsmiljøloven § 15-7, og dermed gyldig, jf. arbeidsmiljøloven. § 15-12 (1). Arbeidsgiver har gjennomført en grundig saksbehandlingsprosess, i tråd med arbeidsmiljølovens regler.
Spørsmålet er om det etter en helhetsvurdering av [virksomhet1]s og As interesser anses som rimelig og naturlig at arbeidsforholdet bringes til opphør. Terskelen for å si opp en ansatt er høy, og arbeidsgiver må kunne vise til gode grunner, jf. bl.a. Rt-2009-685 avsnitt 52. Ved oppsigelse pga. sykefravær er det i rettspraksis lagt til grunn en streng saklighetsnorm.
Ved vurderingen av spørsmålet om oppsigelsen av A er saklig, er det etter rettspraksis flere momenter som er av sentral betydning, blant disse er spørsmålet om hvorvidt [virksomhet1] har oppfylt sin plikt til å forebygge og tilrettelegge, og prognosene for den ansattes videre sykefravær. Det skal gjøres en konkret interesseavveining mellom arbeidsgivers og arbeidstakers interesser, hvor sentrale momenter er skadevirkningene av sykefraværet for bedriften både økonomisk og rent praktisk, virkninger av sykefraværet for øvrige ansatte mv., og hvor hardt oppsigelsen vil ramme arbeidstaker. De ulike momentene kan imidlertid ikke vurderes atskilt, og vil gli over i hverandre.
Det omfattende sykefraværet kombinert med at i) utsiktene til bedring av As arbeidsevne innen rimelig tid anses som dårlige, og at ii) den økonomiske og praktiske belastningen sykefraværet påfører [virksomhet1], er bakgrunnen for beslutningen om å avslutte arbeidsforholdet til A.
A har i perioden fra 2016-2022 vært helt eller delvis sykemeldt. Sykefraværet har vært stigende, bortsett fra årene 2017 – 2018. Det gjennomsnittlige årlige sykefraværet i denne perioden er 64,4%. Fra og med 14 august 2020 har A hatt 100% sykefravær.
Historisk og tendens gjør det sannsynlig med fortsatt høyt sykefravær fremover. Det er ikke forenlig med tidsnær dokumentasjon at A var fysisk/somatisk frisk fra våren 2020. A ble i drøftelsesmøte bedt om å ta med informasjon om egen helsetilstand til møtet, men dette ble ikke gjort utover en erklæring fra psykiater N7. I erklæringen fremkommer det at det er klart når A igjen vil kunne komme i arbeid.
[virksomhet1] har oppfylt sin tilretteleggings- og oppfølgningsplikt, jf. arbeidsmiljøloven § 4-6, gjennom et omfattende tilretteleggings- og oppfølgingsarbeid i snart 10 år. [virksomhet1] har strukket seg langt for å tilrettelegge arbeidsoppgaver og arbeidstid for A, både i behandlingsøyemed og forebyggingsøyemed, slik at han kunne fortsette i sin stilling som lagermedarbeider. Tilretteleggingstiltakene har bestått både i reduksjon av arbeidstid og endring av innholdet i arbeidsoppgavene, i tillegg til trening i arbeidstiden og påkobling av Bedriftshelsetjeneste og oppfølging av fysioterapeut. A har i flere perioder fått redusert sin skiftordning fra tre skift til to skift. Han har etter eget ønske forsøkt å jobbe tre dager i uken, etter en periode med to skift, men dette har hver gang medført sykdomstilbakefall. A er, som følge av smerter i skulder og rygg, blitt fritatt fra tunge løft og løft som innebærer at armene heves over hodet. [virksomhet1] har hatt en nøye oppfølgning av A gjennom hele hans sykdomsperiode. Det har vært utarbeidet oppfølgingsplaner, og flere dialogmøter er gjennomført med NAV. På disse møtene har As funksjonsevne og muligheter for tilrettelegging vært et tema.
[virksomhet1] har som ledd i sin sykdomsforebygging og tilretteleggingspolitikk en liste over tilpassede oppgaver som tilbys ansatte som behøver dette. Som følge av As helse, er han ikke lenger i stand til å utføre noen av oppgavene som tilbys.
As sykefravær og tilretteleggingsbehov har vært av slik omfang og karakter at det har medført driftsmessige konsekvenser for [virksomhet1], og en økonomisk belastning av betydning. Sykefraværet har negative konsekvenser for selskapets øvrige ansatte, som får begrenset sin mulighet til skadeforebyggende arbeidsrotasjon. Bruk av vikarer gjør det utfordrende for [virksomhet1] å vedlikeholde et godt og kompetent arbeidsmiljø. Det har også vært en betydelig ulempe at A ikke har kunnet blitt plassert i andre avdelinger ved behov.
På bakgrunn av sykefraværshistorikken, fastlegens vurdering og informasjon fra A om hans nåværende og fremtidige situasjon, var det på oppsigelsestidspunktet påregnelig med et fortsatt omfattende sykefravær framover. A er i dag 100% sykemeldt.
Det erkjennes at As helsemessige utfordringer på nåværende tidspunkt kan medføre vanskeligheter med å få ny jobb. Interesseavveiningen må likevel slå ut i arbeidsgivers favør. A er relativt ung og vil ha muligheter for å ta annet, mindre fysisk arbeid.
Det bestrides at arbeidsgiver har inngått en muntlig avtale om fredning på ubestemt tid. At arbeidsgiver skal ha gitt en slik lovnad er i strid med vanlig praksis hos [virksomhet1], og fremstår som lite sannsynlig basert på at arbeidstaker selv ikke henviste til den angivelige avtalen i dialogmøte hos NAV 25. mai 2021, hvor arbeidsgiver tok forbehold om å igangsette en oppsigelsesprosess. Hverken A eller N2 har nedfelt avtalen skriftlig.
Når det gjelder kravet om erstatning for lidt tap, er det ikke sannsynliggjort at A ville ha kommet tilbake i arbeid i 2022.
Ved vurdering av oppreisningserstatning skal det foretas en bred rimelighetsvurdering hvor også forhold på As side må tillegges vekt.
Saksøkte har nedlagt følgende påstand:
Retten har ved vurderingen av om oppsigelsen av A er gyldig delt seg i et flertall og et mindretall. En samlet rett har kommet til at det ikke er inngått en avtale om fredning som forhindret [virksomhet1] fra å si opp A. Rettens flertall, dommerfullmektig Gundem og meddommer Olsen, har etter en helhetsvurdering kommet til at oppsigelsen av A er saklig begrunnet og at det ikke er grunnlag for erstatning. [virksomhet1] skal dermed frifinnes.
Rettens mindretall, meddommer Jacobsen, har er enig i at det forelå et grunnlag for oppsigelse og at [virksomhet1] har oppfylt sin tilretteleggingsplikt, men har kommet til at en oppsigelse rammer A vesentlig hardere enn [virksomhet1]. Interesseavveiningen må dermed slå ut i As favør.
A har gjort gjeldende at [virksomhet1] i møte 13. august 2020 inngikk en avtale om freding, i form av at A skulle være sykemeldt 100 % frem til han ble helt frisk.
Partene er enige om at N1, etter at NAV hadde koblet av møtet, ba A sykemelde seg 100% og fokusere på å bli frisk. De er imidlertid uenige om hva som ble sagt utover dette og om det ble inngått en avtale.
A forklarte for retten at N1 tydelig hadde sagt at [virksomhet1] nå hadde det de trengte og at A ikke trengte å komme på jobb dagen etter men skulle gå hjem, sykemelde seg og fokusere på å bli frisk. A var sikker på at N1 hadde sagt at han skulle ta tiden han trengte på å bli frisk, selv om det skulle ta fire eller fem år. Tillitsvalgt N2, som var tilstede under samtalen, forklarte seg tilsvarende.
As kollega N8, teamleder N4, fastlege N6 og behandlende psykiater N7 forklarte alle tre at A hadde fortalt dem at han hadde inngått en avtale med [virksomhet1] om å være sykemeldt frem til han ble frisk. N8 mente A hadde fortalt at det var snakk om flere år, mens N4 forklarte at A hadde sagt at det var snakk om et par år.
Ingen av [virksomhet1]s representanter i møtet, N1 og N3, kunne huske detaljene om det som ble sagt etter at NAV hadde logget seg av. Begge mente at N1 hadde sagt at A skulle gjennomføre behandling hos DPS for å bli frisk, men husket lite utover dette.
N1 husket at A, antagelig i forkant av møtet, hadde fortalt om sine psykiske utfordringer og at han skulle i behandling på DPS. N1 ønsket å bryte As mønster med å komme for tidlig tilbake på jobb for så å bli sykemeldt på nytt. Ettersom behandlingen A skulle gjennom ville være krevende, mente han at det viktigste var at A fullførte den.
N1 anså det som merkelig at han skulle ha gitt en lovnad om fredning på ubestemt tid, ettersom en slik beslutning ikke var noe han kunne ta på egenhånd og ville være i strid med [virksomhet1]s retningslinjer. [virksomhet1] ville heller ikke ha inngått en slik avtale muntlig, men i det minste inntatt det i et referat.
Retten har kommet til at det ikke er inngått noen bindende avtale om fredning mellom A og [virksomhet1].
Retten er ikke i tvil om at A oppfattet at det var inngått en avtale om fredning i møtet 13. august 2020 og har agert i tråd med dette. As subjektive oppfatninger er imidlertid ikke avgjørende, jf. HR-2017-971-A avsnitt 41. Hvorvidt det er inngått bindende avtale, beror på en tolkning av partenes utsagn og eventuell annen relevant atferd. Det avgjørende er om [virksomhet1] har opptrådt på en slik måte at det har gitt A en rimelig grunn til å tro at det var inngått en avtale om fredning, jf. HR-2017-971-A avsnitt 41. Det er de berettigede forventningene som beskyttes. Vurderingen av hva A med rimelighet kunne forvente, skal gjøres ut fra en helhetsvurdering av omstendighetene i saken.
Det er etter rettens oppfatning klart at det var en enighet mellom partene om at A skulle sykemelde seg for å få ro til å gjennomføre behandling ved DPS. Retten har likevel kommet til at A på bakgrunn at N1 uttalelser etter møtet 13. august 2020 ikke kunne ha en berettiget forventning om at det var inngått en avtale om fredning på flere år.
Retten legger vekt på at A, som hadde vært sykemeldt i lange perioder tidligere, må ha vært kjent med [virksomhet1]s rutiner om sykemeldingsoppfølging og om at oppsigelse ville vurderes etter 12-24 måneder, samt at eventuelle avtaler ville inngås skriftlig. Også tillitsvalgt N2 må ha vært kjent med dette. Det foreligger ingen skriftlige spor om at en avtale om fredning var inngått, hverken fra [virksomhet1] eller fra A.
Hverken A eller N2 har fulgt opp at de mente det var inngått en avtale om fredning. Retten stiller særlig spørsmål ved at N2, som var en rutinert tillitsvalgt, ikke fulgte opp dette hverken muntlig eller skriftlig. N2 forklarte at han aldri tidligere hadde fått på plass en tilsvarende avtale, og han må ha reagert på at dette var noe utover det vanlige. Han hadde derfor all oppfordring til å følge opp avtalen overfor [virksomhet1] og få den bekreftet skriftlig.
Retten kan heller ikke se at det foreligger indikasjoner på at A og [virksomhet1] har blitt enige om de nærmere vilkårene for en slik avtale. Det har formodningen mot seg at [virksomhet1], som en stor og seriøs organisasjon, skulle inngått en avtale om fredning på ubestemt tid uten at det ble fastsatt nærmere vilkår.
As prosessfullmektig gjorde under hovedforhandling et poeng av at A i perioder ved tidligere sykemeldinger hadde svært jevnlige oppfølgingsmøter mens det bare vare fire oppfølgingsmøter fra august 2020 til oppsigelsen i januar 2022, og at dette viser at også [virksomhet1] har opptrådt i tråd med avtalen. Retten er ikke enig i dette. Det var naturlig at oppfølgingen av A ble redusert sammenlignet med tidligere sykemeldingsperioder gitt forståelsen mellom partene om at A skulle ha ro til å gjennomføre behandling. Retten viser også til at A og N4 hadde jevnlig kontakt på telefon. Det bemerkes også at det i perioden var covid-19, som gjorde at fysiske møter ble begrenset.
Retten har etter dette kommet til at det ikke foreligger en avtale om fredning av A. Retten finner imidlertid at det oppstod en felles forståelse mellom partene om at A skulle få ro til å gjennomføre forhandlinger. Dette har fått betydning for oppfølgingen A fikk fra [virksomhet1] i sykemeldingsperioden. Retten kommer nærmere tilbake til dette under vurderingen av om oppsigelsen av A var saklig.
Retten vil i det følgende vurdere om [virksomhet1] hadde saklig grunn til oppsigelse etter arbeidsmiljøloven § 15-7 første ledd. Slik saken er lagt an, blir de sentrale spørsmålene for vurdering av hvorvidt oppsigelsen av A er saklig om oppsigelsen av A er legitimt begrunnet i As forhold, om [virksomhet1] har oppfylt til sin tilretteleggingsplikt og om oppsigelsen er saklig ut fra en avveining ut fra virksomhetens og den ansattes interesser, med andre ord om det ut fra en slik avveining var rimelig og naturlig at arbeidsforholdet ble bragt til opphør. Det skal foretas en helhetsvurdering, men retten finner det hensiktsmessig å vurdere momentene hver for seg.
[virksomhet1]s oppsigelse av A er begrunnet i langvarig og omfattende sykefravær. Oppsigelsen ble gitt etter utløpet av verneperioden i arbeidsmiljøloven § 15-8.
Etter arbeidsmiljøloven § 15-7 første ledd kan en arbeidstaker ikke sies opp «uten at det er saklig begrunnet» i blant annet arbeidstakerens forhold. Dersom oppsigelse ikke er saklig begrunnet, vil oppsigelsen være ugyldig, jf. arbeidsmiljøloven § 15-12.
Hvorvidt en oppsigelse er saklig begrunnet beror på en vurdering hvor flere momenter vil være relevante. Høyesterett har i HR-2009-1129-A avsnitt 52, uttalt følgende om vurderingen som skal gjøres:
«Med utgangspunkt i oppsigelsesgrunnlaget og arbeidsavtalen gir bestemmelsen anvisning på en konkret skjønnsmessig avveiing av virksomhetens og den ansattes interesser. Spørsmålet er om det etter en samlet avveiing av begge parters behov, anses rimelig og naturlig at arbeidsforholdet bringes til opphør. Terskelen for å si opp en ansatt er høy, og arbeidsgiver må kunne vise til gode grunner.»
Domstolene foretar en full rettslig prøving av oppsigelsen. Prøvingen omfatter om oppsigelse bygger på et riktig faktum, om begrunnelse for den bygger på relevante argumenter, og om vurderingen har tilstrekkelig bredde. I denne siste vurderingen inngår blant annet om avveiningen omfatter de rimelighetshensynene som gjør seg gjeldende for arbeidstakeren, jf. Rt-1984-1058. Domstolene kan videre prøve om oppsigelsen er saklig begrunnet ut fra en konkret skjønnsmessig avveining av virksomhetens og den ansattes interesser, jf. HR-2019-928-A avsnitt 43 med videre henvisninger.
Vurderingen av om det forelå saklig grunn for oppsigelse skal i utgangspunktet foretas på bakgrunn av de opplysningene som forelå på oppsigelsestidspunktet, jf. HR-2021-2389-A avsnitt 43. Det avgjørende er derfor de opplysningene som forelå da arbeidsgiver traff sin beslutning.
Retten skal foreta en konkret helhetsvurdering der flere momenter har betydning, herunder skal det foretas en skjønnsmessig avveining mellom hensynet til arbeidstaker og ulempene for virksomheten. Etter rettspraksis og juridisk teori vil arbeidsgivers håndtering av saksbehandlingsreglene i arbeidsmiljøloven, bedriftens tilrettelegging av arbeid for den ansatte, og den ansattes prognose for videre sykefravær, være sentrale momenter ved avgjørelsen av om oppsigelsen er saklig.
Det nærmere vurderingstemaet innebærer at retten først må vurdere om det foreligger en legitim og tungtveiende grunn for oppsigelse, før den deretter foretar en interesseavveiing, jf. HR-2021-2389-A avsnitt 41.
Det er ikke tvil om at langvarig sykefravær vil kunne utgjøre en slik legitim grunn til oppsigelse hvis det dreier seg om lang tids sykefravær eller hyppige fravær som samlet blir meget omfattende og overstiger normalfraværet, jf. LB-2018-24869 [Skal vel være LB-2018-24869-2, Lovdatas anm.]. Terskelen for å si opp en ansatt er imidlertid høy. Ved vurdering av om oppsigelse av sykemeldt arbeidstaker er saklig, vil det også ha betydning hvilke utsikter det er til arbeidstakers bedring.
Ved oppsigelse av en sykemeldt ansatt vil det ved saklighetsvurderingen også måtte legges vekt på om arbeidsgiver har oppfylt tilretteleggingsplikten etter arbeidsmiljøloven § 4-6. Bestemmelsen fastsetter følgende:
«Hvis en arbeidstaker har fått redusert arbeidsevne som følge av ulykke, sykdom, slitasje e.l., skal arbeidsgiver, så langt det er mulig, iverksette nødvendige tiltak for at arbeidstaker skal kunne beholde eller få et passende arbeid. Arbeidstaker skal fortrinnsvis gis anledning til å fortsette i sitt vanlige arbeid, eventuelt etter særskilt tilrettelegging av arbeidet eller arbeidstiden, endringer i arbeidsutstyr, gjennomgått arbeidsrettede tiltak e.l.»
Bestemmelsen pålegger altså arbeidsgiver en plikt til «så langt det er mulig» å iverksette nødvendige tiltak for at arbeidstakeren skal kunne «beholde eller få» et passende arbeid. Det primære er å få arbeidstakeren tilbake i det arbeidet vedkommende hadde før arbeidsevnen ble redusert, men arbeidsgiver kan også være forpliktet til andre og mer permanente tilretteleggingstiltak, jf. HR-2022-392-A [Kan være HR-2022-390-A, Lovdatas anm.].
Formuleringen «så langt det er mulig» tilsier at arbeidsgivers plikt er vidtgående, jf. HR-2022-392-A [Kan være HR-2022-390-A, Lovdatas anm.]. Tilsvarende er uttalt i forarbeidene. I Ot.prp.nr.18 (2002–2003) heter det på side 8 at dette innebærer «et vidtrekkende ansvar». I Prop.89 L (2010–2011), som riktignok ikke gjaldt endring av § 4-6 første ledd, uttales det på side 13 at dette skal «tolkes strengt» og kan omfatte tiltak som er «økonomisk belastende eller på annen måte ressurskrevende og til ulempe for arbeidsgiver». Det skal foretas en konkret helhetsvurdering hvor virksomhetens art, størrelse, økonomi og arbeidstakers forhold må veies opp mot hverandre.
Retten skal etter dette ta stilling til om oppsigelsen av A var saklig begrunnet i As sykdom, herunder om [virksomhet1] har oppfylt sin tilretteleggingsplikt, og deretter foreta en interesseavveining.
Det er ikke gitt en skriftlig begrunnelse for oppsigelsen. I oppsigelsen vises det til drøftelsesmøte. Arbeidsgiver har i referat fra drøftelsesmøte begrunnet at de vurderer oppsigelse som følge av at A gjennom flere år har hatt et gjennomgående høyt sykefravær som følge av fysiske og psykiske årsaker. Det vises videre til at arbeidsgiver ikke har fått opplysninger som tilsier en bedring i As situasjon og at arbeidsgiver vurderer at A også i fremtiden vil ha høyt sykefravær.
A var på oppsigelsestidspunkter 100% sykemeldt, og retten legger derfor til grunn at han, som følge av sykdom, ikke kunne oppfylle sine plikter etter arbeidsavtalen.
Ved saklighetsvurderingen vil det være sentralt hvor lang tid det må antas å ville ta før arbeidstaker kan forventes tilbake i stillingen, og om det eventuelt må påregnes et omfattende sykefravær, jf. LB-2016-70178 [Skal vel være LB-2016-70178-2, Lovdatas anm.]. i Nicolay Skarning, «Sykefravær», 2019, side 130 er følgende beskrevet
«Et av de viktigste momentene i en oppsigelsesvurdering er om bedriften fortsatt kan vente høyt fravær fra den ansatte fremover, eller om vedkommende nå er frisk eller blir frisk innen rimelig tid.»
Utsiktene til fremtidig sykefravær må være av et slikt omfang at det på tidspunktet for oppsigelsen at det gir saklig grunn for oppsigelse, jf. LG-2016-101949.
Retten finner at [virksomhet1] korrekt la til grunn at det ikke var utsikter til at A ville kunne fungere i sin stilling innen rimelig tid.
I dialogmøte 25. mai 2021 opplyste As fastlege dr. N6 at A hadde behov for videre medisinsk oppfølging og at det «nå er for tidlig å vurdere om eventuelt tidspunkt for A å kunne begynne å arbeide igjen, med dette kan vi ha dialog om i slutten av 2021». Han har ikke gitt noen ytterligere vurderinger om når A kunne komme tilbake i arbeid.
I oppfølgingsmøte med N4 i 1. oktober 2021 uttalte A at han hadde et mål om å komme tilbake i arbeid rundt april 2022, altså omtrent seks måneder frem i tid. Det er i referatet vist til dette er i henhold til medisinsk vurdering. Noen slik medisinsk vurdering er ikke lagt frem for retten, men det er fremlagt en sykemelding fra 21. juni 2021 der dr. N6 har beskrevet at A sannsynligvis «vil kunne forsøke seg i arbeidsrettet virksomhet om 6-12 mnd». Denne ble ikke fremlagt for arbeidsgiver før i forbindelse med rettssaken.
As psykiater, dr. N7, avga 6. januar 2022 en uttalelse det hun skrev at «det er foreløpig for tidlig å si noe om helsetilstanden på lengre sikt og hvor lang tid han være i behov av behandling. Han er imidlertid selv svært motivert for behandling, jobber godt i terapi og er også svært motivert for å komme tilbake i jobben sin på sikt.»
Det er derfor klar for retten at prognosene som forelå på oppsigelsestidspunktet tilsa at A ville være 100 % sykemeldt også i lengre tid fremover.
Retten legger også vekt på at As sykdomshistorikk gir grunn til å forvente et fortsatt markant sykefravær dersom A skulle komme tilbake i arbeid.
A har gjort gjeldende at [virksomhet1] ikke kan bygge på As sykdomshistorikk for vurderingen av om det foreligger saklig grunn til oppsigelse. Retten er enig i at [virksomhet1] ikke på bakgrunn av tidligere sykemeldinger og tilrettelegginger alene kan konkludere om As fremtidige arbeidsevne, jf. LB-2019-74520. As oppsigelse er imidlertid ikke utelukkende bygget på As sykdomshistorikk, men også på «de opplysninger arbeidsgiver har om arbeidstakers nåværende sykefravær, helsesituasjon og arbeidsevne» som tilsa at det ikke var utsikter til bedring av As arbeidsevne. Tidligere sykdomshistorikk kan være et relevant moment ved vurderingen av arbeidstakerens prognoser på oppsigelsestidspunktet.
A har forklart at han på tidspunktet for oppsigelsen var fysisk frisk og at det ikke var noe fysisk i veien for at han utfører arbeidsoppgaver hos [virksomhet1]. Retten finner ikke grunn til å betvile dette. Etter rettens oppfatning er det likevel ikke naturlig å trekke et skarpt skille mellom As psykiske og fysiske plager. As har opplyst at han har hatt psykiske utfordringer gjennom mange år og at han har gått til behandling for dette også i perioder mens han har hatt fysiske plager. As fastlege dr. N6s forklarte at det var As psykiske utfordringer som hadde hatt størst betydning for As arbeidsevne gjennom hele perioden, og han holdt det sannsynlig at mesteparten av As fysiske plager, med unntak av betennelsen i bekkenet, kom som en konsekvens av de psykiske utfordringene. Som eksempel viser retten til at A forsommeren 2020 var sykemeldt som følge nakkesmerte, men både A og dr. N6 forklarte at dette var knyttet til As psykiske utfordringer.
Det er derfor klart for retten at As tidligere sykemeldinger, som er angitt å være forårsaket at fysiske forhold, i alle fall delvis kan knyttes til de psykiske utfordringene han er sykemeldt for i dag. De vil derfor være relevante for vurderingen av As fremtidige prognoser. Retten finner derfor ikke grunn til å konkludere med at A, dersom han kom tilbake i jobb etter en bedring i sin psykiske tilstand, ikke lenger vil oppleve fysiske plager.
Retten bemerker at det kun er A som hadde tilgjengelig informasjon om egen helsetilstand og som kunne innhente informasjon om prognoser, samt å klargjøre hvorvidt fysiske plager hindret ham fra å jobbe. [virksomhet1] kan derfor ikke bebreides for at det ikke ble gjort ytterligere tiltak for å innhente informasjon om As helsetilstand og prognoser i forkant av oppsigelsen. As prognoser ble diskutert i dialogmøte med NAV i mai 2021 og i oppfølgingsmøte mellom A og N4 i oktober 2021. A ble i innkallingen til drøftelsesmøte klart bedt om å ta med informasjon som belyse hans helsetilstand fremover. Han hadde derfor tydelige oppfordringer til å klargjøre sin helsetilstand og prognoser for når han kunne komme tilbake i arbeid overfor [virksomhet1].
[virksomhet1] hadde på tidspunktet for oppsigelsen kun tilgjengelig informasjon som tilsa at A fortsatt hadde behov for behandling og at det var for tidlig for As behandler å si når han ville være klar for jobb. A hadde videre over lang tid hatt et betydelig sykefravær og behov for omfattende tilrettelegging. Det var derfor en klar sannsynlighetsovervekt for at A ikke ville være klar til å arbeide innen rimelig tid.
På bakgrunn av den fremlagte dokumentasjon og forklaringene for retten, finner retten også at det ikke var realistiske utsikter til at A innen rimelig tid ville være i stand til å komme tilbake til sin stilling i [virksomhet1]. As omfattende sykehistorikk underbygger også dette. De manglende utsikter til at A innen rimelig tid ville kunne fungere i sin stillingtaler for at oppsigelsen var saklig.
Som det fremgår ovenfor skal vurderingen av om oppsigelsen er saklig gjøres på et bredere grunnlag hvor flere andre momenter også må hensyntas. Ved vurderingen vil det særlig være relevant om [virksomhet1] har oppfylt tilretteleggingsplikten etter arbeidsmiljøloven § 4-6. Spørsmålet er om [virksomhet1], så langt det er mulig, har iverksatt nødvendige tiltak for at A skal kunne beholde eller få et passende arbeid. Retten oppfatter at partene er enige om at det ikke var mulig for [virksomhet1] å tilby A en annen stilling eller annet passende arbeid da [virksomhet1] kun har stillinger som lagermedarbeider og innen administrasjon som ikke var aktuelt for A. Det sentrale er dermed om [virksomhet1] har gjort det som er mulig for å få A tilbake i sitt arbeid.
Partene er enige i at A under sykemeldingsperiodene i 2016 til 2019 fikk omfattende tilrettelegging fra arbeidsgiver og at dette tilfredsstiller kravet i arbeidsmiljøloven § 4-6. Partene er imidlertid uenige i om [virksomhet1] var forpliktet til å prøve ut ytterligere tilretteleggingstiltak etter at A ble sykemeldt i august 2020. Det er på det rene at gradert sykemelding eller andre arbeidsoppgaver ikke har vært prøvd etter sommeren 2020. De tidligere sykemeldingsperiodene var som følge av As fysiske plager, mens han fra august 2020 var sykemeldt som følge av psykiske plager.
Retten har kommet til at [virksomhet1] har gjort det som er mulig for å få A tilbake i arbeid og dermed har oppfylt tilretteleggingsplikten etter arbeidsmiljøloven § 4-6.
Retten legger vekt på at [virksomhet1] gjennom mange år har tilbudt A omfattende tilrettelegging uten at det har fått A tilbake i arbeid. Det har vært forsøkt både redusert stilling i perioder med gradert sykemelding og ved at A gikk to skift i stedet for tre, og A har i perioder fått arbeidsoppgaver med mindre belastning. Retten er ikke i tvil om at disse tiltakene oppfyller kravet i arbeidsmiljøloven § 4-6.
Etter rettens oppfatning er det ikke naturlig å trekke et skarpt skille mellom de tidligere sykemeldingene, som var på grunn av As fysiske plager, og sykemeldingen fra august 2020 som var begrunnet med As psykiske helse. Som tidligere beskrevet har A hatt psykiske utfordringer også i tidligere år han har vært sykemeldt. As fastlege dr. N6s forklarte at han holdt det sannsynlig at mesteparten av As fysiske plager kom som en konsekvens av de psykiske utfordringene. Som eksempel viser retten til at A forsommeren 2020 var sykemeldt som følge nakkesmerte, men både A og dr. N6 forklarte at dette var knyttet til As psykiske utfordringer.
Retten finner det videre bevist at muligheten for tilretteleggingstiltak har vært vurdert av arbeidsgiver også etter As sykemelding august 2020.
Av referatet fra dialogmøte med NAV 25. mai 2021 fremkommer det at [virksomhet1] har tilbudt tilrettelegging, men det ikke er aktuelt som følge av As helsesituasjon. Det fremgår videre av referatet fra oppfølgingsmøtet mellom A og N4 1. oktober 2021 at A er spurt om «han har arbeidsevne til å utføre noen av tilpasnings oppgavene» og om muligheten for gradert sykemelding. A oppga at han fortsatt var til behandling og hadde et mål om å komme tilbake i arbeid i april 2022.
Både A og N4 forklarte for retten at de hadde jevnlig kontakt i tiden etter møtet og frem til A ble kalt inn til drøftelsesmøte i januar 2022. Dersom det hadde vært aktuelt for A å komme tilbake til [virksomhet1] med tilretteleggingstiltak, er det naturlig at det da hadde blitt tatt opp.
A uttalte i retten at han, dersom han visste at han risikerte oppsigelse, hadde ønsket å teste å jobbe. Han trodde at han hadde en avtale om å være 100% sykemeldt frem til han ble helt frisk, og hadde derfor ikke noe initiativ til å teste andre tiltak slik som gradert sykemelding. Retten finner ikke grunn til å betvile dette, men tillegger det likevel begrenset vekt. A ble i perioden vurdert av sine behandlere til å være 100% sykemeldt. Det fremkommer av referat fra dialogmøte 25. mai 2021 at As fastlege, dr. N6, vurderte at A ikke var i stand til å jobbe.
Retten finner det også bevist at A ble gitt en oppfordring til å komme tilbake til jobb med tilretteleggingstiltak. Det fremkommer i det nevnte referatet fra dialogmøte 25. mai at [virksomhet1] ville vurdere oppsigelse ved utløpet av sykemeldingsåret. Både N2 og A deltok på møtet. I alle fall fra dette tidspunktet må A ha forstått at [virksomhet1] ikke anså at det forelå noen avtale om fredning. Det er uklart for retten hvorfor hverken A eller N2 tok avtalen de mente forelå opp med [virksomhet1] på dette tidspunktet. A ble også spurt om mulighet for å komme tilbake på jobb med tilretteleggingstiltak i oppfølgingsmøte 1. oktober 2021. Selv om det ikke fremgår av referatet hvorvidt en eventuell oppsigelse ble tatt opp i møte, fremgår det at A håper «at arbeidsgiveren ikke endrer på avtalen som er inngått og ønsker en oppdatering om det er noe endring i forhold til arbeidskontrakten sin». A må derfor ha vært klar over mulighet for oppsigelse etter endt vernetid og hadde et tydelig incitament til å vurdere muligheten for å komme tilbake til jobb med tilretteleggingstiltak.
Retten finner at A ble tilbudt muligheten for tilrettelagte arbeidsoppgaver eller redusert stilling flere ganger i løpet av sykemeldingsperioden fra august 2020, men at slik til rettelegging ikke var aktuelt som følge av As helsesituasjon. Retten bemerker at As sykefravær ikke skyldes arbeidsrelaterte forhold, men As helsetilstand som [virksomhet1] ikke har kunnet påvirke. Når helsesituasjon forhindrer en arbeidstaker fra å forsøke seg tilbake i arbeid, enten ved tilrettelagte arbeidsoppgaver eller gjennom redusert stillingsprosent, kan ikke arbeidsgiver bebreides for ikke å ha presset på for dette.
Etter dette finner retten at [virksomhet1] har «så lagt det er mulig» har forsøkt å tilrettelegge for A og at tilretteleggingsplikten i arbeidsmiljøloven § 4-6 er oppfylt.
Interesseavveiingen som deretter må gjøres etter arbeidsmiljøloven § 15-7 (1) er beskrevet slik i HR-2021-2389-A, avsnitt 41:
«I tillegg må arbeidsgiverens og arbeidstakerens interesser i utfallet av saken veies mot hverandre. For arbeidstakerens del står de negative konsekvensene av en oppsigelse sentralt, for arbeidsgiverens del hvor sterkt behov man har for å avslutte arbeidsforholdet.»
Retten har ved interesseavveiningen delt seg i et flertall og et mindretall. Rettens flertall, bestående av dommerfullmektig Gundem og meddommer Olsen, har kommet til at den samlede interesseavveiningen som skal foretas ikke tilsier at oppsigelsen var usaklig.
Retten har i interesseavveiningen mellom arbeidstakerens og arbeidsgiverens forhold sett hen til at oppsigelsen vil ramme A hardt, særlig fordi han har et ønske om å komme tilbake i arbeid. Flertallet bemerker imidlertid at As sykdomshistorikk over mange år viser at arbeid som lagermedarbeider har vært belastende for A, med nye sykemeldinger selv etter perioder med tilrettelegging.
As interesser i å opprettholde ansettelsesforholdet må veies opp mot arbeidsgivers behov for trygg og tilstrekkelig rask oppgaveløsing. I tillegg kommer hensynet til at andre medarbeidere ikke skal påføres merbelastning av betydning, jf. LA-2021-77023.
[virksomhet1] har forklart at de har begrenset av arbeidsoppgaver med redusert belastning, som de normalt roterer på slik at hver enkelt ansatt skal få mer varierte oppgaver og mindre samlet belastning. Dersom de i høy grad må tilrettelegge for en arbeidstaker vil det føre til samlet høyere belastning på øvrige arbeidstakere. Selskapet har også måttet benytte vikarer i As fravær. As prosessfullmektig har gjort et poeng ut av at det i perioden sykemeldingen gjelder har vært covid-19, og [virksomhet1] derfor uansett har hatt behov for en større pool av vikarer. Flertallet er enig i at dette er et moment som kan ha ført til at konsekvensen av As sykefravær har blitt noe redusert. Samtidig har As sykefravær hatt et større omfang av varighet enn øvrig fravær som følge av covid-19, og varer fortsatt. Flertallet er dermed ikke i tvil om at As sykefravær har ført til en merbelastning for [virksomhet1] også når det kommer til vikarer. Det er heller ingen tvil om at As sykefravær medfører kostander for [virksomhet1], i form av feriepenger og pensjon, og bruk av ressurser til oppfølging av A i hans fravær, til tross for at arbeidsgiverperioden er utløpt og det har vært færre oppfølgingsmøter enn under tidligere sykemeldingsperioder. I denne situasjonen har arbeidsgiver et sterkt behov for avklaring.
Rettens flertall viser til at sykemeldingen har vart i flere måneder etter utløpet av verneperioden, jf. LF-2011-195233. På det tidspunkt for oppsigelsen forelå det ingen dokumentasjon som tilsa en bedring i As helsesituasjon. A er fortsatt 100% sykemeldt i dag, og det er fortsatt uklart når han vil bli frisk nok til å komme tilbake i arbeid. Dersom han kommer tilbake i arbeid synes det sannsynlig at det vil være behov for tilrettelegging i form av arbeidsoppgaver og/eller redusert arbeidstid, noe som ytterligere vil medføre en ytterligere belastning for [virksomhet1].
Flertallet vektlegger også at A bare er 48 år og har gode muligheter til å finne seg annet, mindre belastende arbeid som vil kunne være mer passet til hans fysiske og psykiske utfordringer. Etter det opplyste er det heller ikke forhold ved As familiesituasjon som tilsier at oppsigelsen vil utgjøre en uforholdsmessig stor belastning for ham.
Rettens flertall finner etter en samlet vurdering at oppsigelsen av A er saklig
Rettens mindretall, meddommer Jacobsen, har kommet til at interesseavveiningen tilsier at oppsigelsen ikke er saklig.
Rettens mindretall mener at de ulemper arbeidsgiver blir påført er vesentlig mindre enn konsekvensene av oppsigelsen for A. Arbeidsgiverperioden er utløpt og oppfølgingen av A er begrenset. Kostanden for [virksomhet1] med å beholde A er derfor begrenset utover bruk av vikarer. Samtidig er [virksomhet1] en stor arbeidsgiver som har god tilgang på vikarer. A er langtidssykemeldt, som gjør det mulig for arbeidsgiver å planlegge vikarbruken fremover i tid.
Mindretallet legger videre vekt på at partene hadde en felles forståelse om at A skulle få tid til å bli frisk. Det stilles derfor et strengere krav til arbeidsgivers «tålmodighet». A opplyste i oppfølgingsmøte i oktober at han tok sikte på å prøve seg i jobb igjen i april. Kostnadene for arbeidsgiver med å vente til april med å ta beslutningen ville vært minimal. Mindretallet bemerker at vurderingen ville kunne slått annerledes ut dersom A i april fortsatt ikke hadde utsikter til å komme tilbake i jobb, eller dersom han prøvde seg i jobb uten å mestre det.
Dom blir etter dette å avsi i tråd med flertallets oppfatning. Rettens flertall finner etter en samlet vurdering at oppsigelsen av A er saklig og rettmessig, jf. arbeidsmiljøloven § 15-7. Vilkårene for erstatning er derfor ikke oppfylt. [virksomhet1] blir dermed å frifinne.[virksomhet1] har ikke nedlagt påstand om sakskostnader og det tilkjennes derfor ikke.
Dommen er avsagt under dissens som det er redegjort for foran.
DOMSSLUTNING
Retten har ved vurderingen av om oppsigelsen av A er gyldig delt seg i et flertall og et mindretall. En samlet rett har kommet til at det ikke er inngått en avtale om fredning som forhindret [virksomhet1] fra å si opp A. Rettens flertall, dommerfullmektig Gundem og meddommer Olsen, har etter en helhetsvurdering kommet til at oppsigelsen av A er saklig begrunnet og at det ikke er grunnlag for erstatning. [virksomhet1] skal dermed frifinnes.
Rettens mindretall, meddommer Jacobsen, har er enig i at det forelå et grunnlag for oppsigelse og at [virksomhet1] har oppfylt sin tilretteleggingsplikt, men har kommet til at en oppsigelse rammer A vesentlig hardere enn [virksomhet1]. Interesseavveiningen må dermed slå ut i As favør.
A har gjort gjeldende at [virksomhet1] i møte 13. august 2020 inngikk en avtale om freding, i form av at A skulle være sykemeldt 100 % frem til han ble helt frisk.
Partene er enige om at N1, etter at NAV hadde koblet av møtet, ba A sykemelde seg 100% og fokusere på å bli frisk. De er imidlertid uenige om hva som ble sagt utover dette og om det ble inngått en avtale.
A forklarte for retten at N1 tydelig hadde sagt at [virksomhet1] nå hadde det de trengte og at A ikke trengte å komme på jobb dagen etter men skulle gå hjem, sykemelde seg og fokusere på å bli frisk. A var sikker på at N1 hadde sagt at han skulle ta tiden han trengte på å bli frisk, selv om det skulle ta fire eller fem år. Tillitsvalgt N2, som var tilstede under samtalen, forklarte seg tilsvarende.
As kollega N8, teamleder N4, fastlege N6 og behandlende psykiater N7 forklarte alle tre at A hadde fortalt dem at han hadde inngått en avtale med [virksomhet1] om å være sykemeldt frem til han ble frisk. N8 mente A hadde fortalt at det var snakk om flere år, mens N4 forklarte at A hadde sagt at det var snakk om et par år.
Ingen av [virksomhet1]s representanter i møtet, N1 og N3, kunne huske detaljene om det som ble sagt etter at NAV hadde logget seg av. Begge mente at N1 hadde sagt at A skulle gjennomføre behandling hos DPS for å bli frisk, men husket lite utover dette.
N1 husket at A, antagelig i forkant av møtet, hadde fortalt om sine psykiske utfordringer og at han skulle i behandling på DPS. N1 ønsket å bryte As mønster med å komme for tidlig tilbake på jobb for så å bli sykemeldt på nytt. Ettersom behandlingen A skulle gjennom ville være krevende, mente han at det viktigste var at A fullførte den.
N1 anså det som merkelig at han skulle ha gitt en lovnad om fredning på ubestemt tid, ettersom en slik beslutning ikke var noe han kunne ta på egenhånd og ville være i strid med [virksomhet1]s retningslinjer. [virksomhet1] ville heller ikke ha inngått en slik avtale muntlig, men i det minste inntatt det i et referat.
Retten har kommet til at det ikke er inngått noen bindende avtale om fredning mellom A og [virksomhet1].
Retten er ikke i tvil om at A oppfattet at det var inngått en avtale om fredning i møtet 13. august 2020 og har agert i tråd med dette. As subjektive oppfatninger er imidlertid ikke avgjørende, jf. HR-2017-971-A avsnitt 41. Hvorvidt det er inngått bindende avtale, beror på en tolkning av partenes utsagn og eventuell annen relevant atferd. Det avgjørende er om [virksomhet1] har opptrådt på en slik måte at det har gitt A en rimelig grunn til å tro at det var inngått en avtale om fredning, jf. HR-2017-971-A avsnitt 41. Det er de berettigede forventningene som beskyttes. Vurderingen av hva A med rimelighet kunne forvente, skal gjøres ut fra en helhetsvurdering av omstendighetene i saken.
Det er etter rettens oppfatning klart at det var en enighet mellom partene om at A skulle sykemelde seg for å få ro til å gjennomføre behandling ved DPS. Retten har likevel kommet til at A på bakgrunn at N1 uttalelser etter møtet 13. august 2020 ikke kunne ha en berettiget forventning om at det var inngått en avtale om fredning på flere år.
Retten legger vekt på at A, som hadde vært sykemeldt i lange perioder tidligere, må ha vært kjent med [virksomhet1]s rutiner om sykemeldingsoppfølging og om at oppsigelse ville vurderes etter 12-24 måneder, samt at eventuelle avtaler ville inngås skriftlig. Også tillitsvalgt N2 må ha vært kjent med dette. Det foreligger ingen skriftlige spor om at en avtale om fredning var inngått, hverken fra [virksomhet1] eller fra A.
Hverken A eller N2 har fulgt opp at de mente det var inngått en avtale om fredning. Retten stiller særlig spørsmål ved at N2, som var en rutinert tillitsvalgt, ikke fulgte opp dette hverken muntlig eller skriftlig. N2 forklarte at han aldri tidligere hadde fått på plass en tilsvarende avtale, og han må ha reagert på at dette var noe utover det vanlige. Han hadde derfor all oppfordring til å følge opp avtalen overfor [virksomhet1] og få den bekreftet skriftlig.
Retten kan heller ikke se at det foreligger indikasjoner på at A og [virksomhet1] har blitt enige om de nærmere vilkårene for en slik avtale. Det har formodningen mot seg at [virksomhet1], som en stor og seriøs organisasjon, skulle inngått en avtale om fredning på ubestemt tid uten at det ble fastsatt nærmere vilkår.
As prosessfullmektig gjorde under hovedforhandling et poeng av at A i perioder ved tidligere sykemeldinger hadde svært jevnlige oppfølgingsmøter mens det bare vare fire oppfølgingsmøter fra august 2020 til oppsigelsen i januar 2022, og at dette viser at også [virksomhet1] har opptrådt i tråd med avtalen. Retten er ikke enig i dette. Det var naturlig at oppfølgingen av A ble redusert sammenlignet med tidligere sykemeldingsperioder gitt forståelsen mellom partene om at A skulle ha ro til å gjennomføre behandling. Retten viser også til at A og N4 hadde jevnlig kontakt på telefon. Det bemerkes også at det i perioden var covid-19, som gjorde at fysiske møter ble begrenset.
Retten har etter dette kommet til at det ikke foreligger en avtale om fredning av A. Retten finner imidlertid at det oppstod en felles forståelse mellom partene om at A skulle få ro til å gjennomføre forhandlinger. Dette har fått betydning for oppfølgingen A fikk fra [virksomhet1] i sykemeldingsperioden. Retten kommer nærmere tilbake til dette under vurderingen av om oppsigelsen av A var saklig.
Retten vil i det følgende vurdere om [virksomhet1] hadde saklig grunn til oppsigelse etter arbeidsmiljøloven § 15-7 første ledd. Slik saken er lagt an, blir de sentrale spørsmålene for vurdering av hvorvidt oppsigelsen av A er saklig om oppsigelsen av A er legitimt begrunnet i As forhold, om [virksomhet1] har oppfylt til sin tilretteleggingsplikt og om oppsigelsen er saklig ut fra en avveining ut fra virksomhetens og den ansattes interesser, med andre ord om det ut fra en slik avveining var rimelig og naturlig at arbeidsforholdet ble bragt til opphør. Det skal foretas en helhetsvurdering, men retten finner det hensiktsmessig å vurdere momentene hver for seg.
[virksomhet1]s oppsigelse av A er begrunnet i langvarig og omfattende sykefravær. Oppsigelsen ble gitt etter utløpet av verneperioden i arbeidsmiljøloven § 15-8.
Etter arbeidsmiljøloven § 15-7 første ledd kan en arbeidstaker ikke sies opp «uten at det er saklig begrunnet» i blant annet arbeidstakerens forhold. Dersom oppsigelse ikke er saklig begrunnet, vil oppsigelsen være ugyldig, jf. arbeidsmiljøloven § 15-12.
Hvorvidt en oppsigelse er saklig begrunnet beror på en vurdering hvor flere momenter vil være relevante. Høyesterett har i HR-2009-1129-A avsnitt 52, uttalt følgende om vurderingen som skal gjøres:
«Med utgangspunkt i oppsigelsesgrunnlaget og arbeidsavtalen gir bestemmelsen anvisning på en konkret skjønnsmessig avveiing av virksomhetens og den ansattes interesser. Spørsmålet er om det etter en samlet avveiing av begge parters behov, anses rimelig og naturlig at arbeidsforholdet bringes til opphør. Terskelen for å si opp en ansatt er høy, og arbeidsgiver må kunne vise til gode grunner.»
Domstolene foretar en full rettslig prøving av oppsigelsen. Prøvingen omfatter om oppsigelse bygger på et riktig faktum, om begrunnelse for den bygger på relevante argumenter, og om vurderingen har tilstrekkelig bredde. I denne siste vurderingen inngår blant annet om avveiningen omfatter de rimelighetshensynene som gjør seg gjeldende for arbeidstakeren, jf. Rt-1984-1058. Domstolene kan videre prøve om oppsigelsen er saklig begrunnet ut fra en konkret skjønnsmessig avveining av virksomhetens og den ansattes interesser, jf. HR-2019-928-A avsnitt 43 med videre henvisninger.
Vurderingen av om det forelå saklig grunn for oppsigelse skal i utgangspunktet foretas på bakgrunn av de opplysningene som forelå på oppsigelsestidspunktet, jf. HR-2021-2389-A avsnitt 43. Det avgjørende er derfor de opplysningene som forelå da arbeidsgiver traff sin beslutning.
Retten skal foreta en konkret helhetsvurdering der flere momenter har betydning, herunder skal det foretas en skjønnsmessig avveining mellom hensynet til arbeidstaker og ulempene for virksomheten. Etter rettspraksis og juridisk teori vil arbeidsgivers håndtering av saksbehandlingsreglene i arbeidsmiljøloven, bedriftens tilrettelegging av arbeid for den ansatte, og den ansattes prognose for videre sykefravær, være sentrale momenter ved avgjørelsen av om oppsigelsen er saklig.
Det nærmere vurderingstemaet innebærer at retten først må vurdere om det foreligger en legitim og tungtveiende grunn for oppsigelse, før den deretter foretar en interesseavveiing, jf. HR-2021-2389-A avsnitt 41.
Det er ikke tvil om at langvarig sykefravær vil kunne utgjøre en slik legitim grunn til oppsigelse hvis det dreier seg om lang tids sykefravær eller hyppige fravær som samlet blir meget omfattende og overstiger normalfraværet, jf. LB-2018-24869 [Skal vel være LB-2018-24869-2, Lovdatas anm.]. Terskelen for å si opp en ansatt er imidlertid høy. Ved vurdering av om oppsigelse av sykemeldt arbeidstaker er saklig, vil det også ha betydning hvilke utsikter det er til arbeidstakers bedring.
Ved oppsigelse av en sykemeldt ansatt vil det ved saklighetsvurderingen også måtte legges vekt på om arbeidsgiver har oppfylt tilretteleggingsplikten etter arbeidsmiljøloven § 4-6. Bestemmelsen fastsetter følgende:
«Hvis en arbeidstaker har fått redusert arbeidsevne som følge av ulykke, sykdom, slitasje e.l., skal arbeidsgiver, så langt det er mulig, iverksette nødvendige tiltak for at arbeidstaker skal kunne beholde eller få et passende arbeid. Arbeidstaker skal fortrinnsvis gis anledning til å fortsette i sitt vanlige arbeid, eventuelt etter særskilt tilrettelegging av arbeidet eller arbeidstiden, endringer i arbeidsutstyr, gjennomgått arbeidsrettede tiltak e.l.»
Bestemmelsen pålegger altså arbeidsgiver en plikt til «så langt det er mulig» å iverksette nødvendige tiltak for at arbeidstakeren skal kunne «beholde eller få» et passende arbeid. Det primære er å få arbeidstakeren tilbake i det arbeidet vedkommende hadde før arbeidsevnen ble redusert, men arbeidsgiver kan også være forpliktet til andre og mer permanente tilretteleggingstiltak, jf. HR-2022-392-A [Kan være HR-2022-390-A, Lovdatas anm.].
Formuleringen «så langt det er mulig» tilsier at arbeidsgivers plikt er vidtgående, jf. HR-2022-392-A [Kan være HR-2022-390-A, Lovdatas anm.]. Tilsvarende er uttalt i forarbeidene. I Ot.prp.nr.18 (2002–2003) heter det på side 8 at dette innebærer «et vidtrekkende ansvar». I Prop.89 L (2010–2011), som riktignok ikke gjaldt endring av § 4-6 første ledd, uttales det på side 13 at dette skal «tolkes strengt» og kan omfatte tiltak som er «økonomisk belastende eller på annen måte ressurskrevende og til ulempe for arbeidsgiver». Det skal foretas en konkret helhetsvurdering hvor virksomhetens art, størrelse, økonomi og arbeidstakers forhold må veies opp mot hverandre.
Retten skal etter dette ta stilling til om oppsigelsen av A var saklig begrunnet i As sykdom, herunder om [virksomhet1] har oppfylt sin tilretteleggingsplikt, og deretter foreta en interesseavveining.
Det er ikke gitt en skriftlig begrunnelse for oppsigelsen. I oppsigelsen vises det til drøftelsesmøte. Arbeidsgiver har i referat fra drøftelsesmøte begrunnet at de vurderer oppsigelse som følge av at A gjennom flere år har hatt et gjennomgående høyt sykefravær som følge av fysiske og psykiske årsaker. Det vises videre til at arbeidsgiver ikke har fått opplysninger som tilsier en bedring i As situasjon og at arbeidsgiver vurderer at A også i fremtiden vil ha høyt sykefravær.
A var på oppsigelsestidspunkter 100% sykemeldt, og retten legger derfor til grunn at han, som følge av sykdom, ikke kunne oppfylle sine plikter etter arbeidsavtalen.
Ved saklighetsvurderingen vil det være sentralt hvor lang tid det må antas å ville ta før arbeidstaker kan forventes tilbake i stillingen, og om det eventuelt må påregnes et omfattende sykefravær, jf. LB-2016-70178 [Skal vel være LB-2016-70178-2, Lovdatas anm.]. i Nicolay Skarning, «Sykefravær», 2019, side 130 er følgende beskrevet
«Et av de viktigste momentene i en oppsigelsesvurdering er om bedriften fortsatt kan vente høyt fravær fra den ansatte fremover, eller om vedkommende nå er frisk eller blir frisk innen rimelig tid.»
Utsiktene til fremtidig sykefravær må være av et slikt omfang at det på tidspunktet for oppsigelsen at det gir saklig grunn for oppsigelse, jf. LG-2016-101949.
Retten finner at [virksomhet1] korrekt la til grunn at det ikke var utsikter til at A ville kunne fungere i sin stilling innen rimelig tid.
I dialogmøte 25. mai 2021 opplyste As fastlege dr. N6 at A hadde behov for videre medisinsk oppfølging og at det «nå er for tidlig å vurdere om eventuelt tidspunkt for A å kunne begynne å arbeide igjen, med dette kan vi ha dialog om i slutten av 2021». Han har ikke gitt noen ytterligere vurderinger om når A kunne komme tilbake i arbeid.
I oppfølgingsmøte med N4 i 1. oktober 2021 uttalte A at han hadde et mål om å komme tilbake i arbeid rundt april 2022, altså omtrent seks måneder frem i tid. Det er i referatet vist til dette er i henhold til medisinsk vurdering. Noen slik medisinsk vurdering er ikke lagt frem for retten, men det er fremlagt en sykemelding fra 21. juni 2021 der dr. N6 har beskrevet at A sannsynligvis «vil kunne forsøke seg i arbeidsrettet virksomhet om 6-12 mnd». Denne ble ikke fremlagt for arbeidsgiver før i forbindelse med rettssaken.
As psykiater, dr. N7, avga 6. januar 2022 en uttalelse det hun skrev at «det er foreløpig for tidlig å si noe om helsetilstanden på lengre sikt og hvor lang tid han være i behov av behandling. Han er imidlertid selv svært motivert for behandling, jobber godt i terapi og er også svært motivert for å komme tilbake i jobben sin på sikt.»
Det er derfor klar for retten at prognosene som forelå på oppsigelsestidspunktet tilsa at A ville være 100 % sykemeldt også i lengre tid fremover.
Retten legger også vekt på at As sykdomshistorikk gir grunn til å forvente et fortsatt markant sykefravær dersom A skulle komme tilbake i arbeid.
A har gjort gjeldende at [virksomhet1] ikke kan bygge på As sykdomshistorikk for vurderingen av om det foreligger saklig grunn til oppsigelse. Retten er enig i at [virksomhet1] ikke på bakgrunn av tidligere sykemeldinger og tilrettelegginger alene kan konkludere om As fremtidige arbeidsevne, jf. LB-2019-74520. As oppsigelse er imidlertid ikke utelukkende bygget på As sykdomshistorikk, men også på «de opplysninger arbeidsgiver har om arbeidstakers nåværende sykefravær, helsesituasjon og arbeidsevne» som tilsa at det ikke var utsikter til bedring av As arbeidsevne. Tidligere sykdomshistorikk kan være et relevant moment ved vurderingen av arbeidstakerens prognoser på oppsigelsestidspunktet.
A har forklart at han på tidspunktet for oppsigelsen var fysisk frisk og at det ikke var noe fysisk i veien for at han utfører arbeidsoppgaver hos [virksomhet1]. Retten finner ikke grunn til å betvile dette. Etter rettens oppfatning er det likevel ikke naturlig å trekke et skarpt skille mellom As psykiske og fysiske plager. As har opplyst at han har hatt psykiske utfordringer gjennom mange år og at han har gått til behandling for dette også i perioder mens han har hatt fysiske plager. As fastlege dr. N6s forklarte at det var As psykiske utfordringer som hadde hatt størst betydning for As arbeidsevne gjennom hele perioden, og han holdt det sannsynlig at mesteparten av As fysiske plager, med unntak av betennelsen i bekkenet, kom som en konsekvens av de psykiske utfordringene. Som eksempel viser retten til at A forsommeren 2020 var sykemeldt som følge nakkesmerte, men både A og dr. N6 forklarte at dette var knyttet til As psykiske utfordringer.
Det er derfor klart for retten at As tidligere sykemeldinger, som er angitt å være forårsaket at fysiske forhold, i alle fall delvis kan knyttes til de psykiske utfordringene han er sykemeldt for i dag. De vil derfor være relevante for vurderingen av As fremtidige prognoser. Retten finner derfor ikke grunn til å konkludere med at A, dersom han kom tilbake i jobb etter en bedring i sin psykiske tilstand, ikke lenger vil oppleve fysiske plager.
Retten bemerker at det kun er A som hadde tilgjengelig informasjon om egen helsetilstand og som kunne innhente informasjon om prognoser, samt å klargjøre hvorvidt fysiske plager hindret ham fra å jobbe. [virksomhet1] kan derfor ikke bebreides for at det ikke ble gjort ytterligere tiltak for å innhente informasjon om As helsetilstand og prognoser i forkant av oppsigelsen. As prognoser ble diskutert i dialogmøte med NAV i mai 2021 og i oppfølgingsmøte mellom A og N4 i oktober 2021. A ble i innkallingen til drøftelsesmøte klart bedt om å ta med informasjon som belyse hans helsetilstand fremover. Han hadde derfor tydelige oppfordringer til å klargjøre sin helsetilstand og prognoser for når han kunne komme tilbake i arbeid overfor [virksomhet1].
[virksomhet1] hadde på tidspunktet for oppsigelsen kun tilgjengelig informasjon som tilsa at A fortsatt hadde behov for behandling og at det var for tidlig for As behandler å si når han ville være klar for jobb. A hadde videre over lang tid hatt et betydelig sykefravær og behov for omfattende tilrettelegging. Det var derfor en klar sannsynlighetsovervekt for at A ikke ville være klar til å arbeide innen rimelig tid.
På bakgrunn av den fremlagte dokumentasjon og forklaringene for retten, finner retten også at det ikke var realistiske utsikter til at A innen rimelig tid ville være i stand til å komme tilbake til sin stilling i [virksomhet1]. As omfattende sykehistorikk underbygger også dette. De manglende utsikter til at A innen rimelig tid ville kunne fungere i sin stillingtaler for at oppsigelsen var saklig.
Som det fremgår ovenfor skal vurderingen av om oppsigelsen er saklig gjøres på et bredere grunnlag hvor flere andre momenter også må hensyntas. Ved vurderingen vil det særlig være relevant om [virksomhet1] har oppfylt tilretteleggingsplikten etter arbeidsmiljøloven § 4-6. Spørsmålet er om [virksomhet1], så langt det er mulig, har iverksatt nødvendige tiltak for at A skal kunne beholde eller få et passende arbeid. Retten oppfatter at partene er enige om at det ikke var mulig for [virksomhet1] å tilby A en annen stilling eller annet passende arbeid da [virksomhet1] kun har stillinger som lagermedarbeider og innen administrasjon som ikke var aktuelt for A. Det sentrale er dermed om [virksomhet1] har gjort det som er mulig for å få A tilbake i sitt arbeid.
Partene er enige i at A under sykemeldingsperiodene i 2016 til 2019 fikk omfattende tilrettelegging fra arbeidsgiver og at dette tilfredsstiller kravet i arbeidsmiljøloven § 4-6. Partene er imidlertid uenige i om [virksomhet1] var forpliktet til å prøve ut ytterligere tilretteleggingstiltak etter at A ble sykemeldt i august 2020. Det er på det rene at gradert sykemelding eller andre arbeidsoppgaver ikke har vært prøvd etter sommeren 2020. De tidligere sykemeldingsperiodene var som følge av As fysiske plager, mens han fra august 2020 var sykemeldt som følge av psykiske plager.
Retten har kommet til at [virksomhet1] har gjort det som er mulig for å få A tilbake i arbeid og dermed har oppfylt tilretteleggingsplikten etter arbeidsmiljøloven § 4-6.
Retten legger vekt på at [virksomhet1] gjennom mange år har tilbudt A omfattende tilrettelegging uten at det har fått A tilbake i arbeid. Det har vært forsøkt både redusert stilling i perioder med gradert sykemelding og ved at A gikk to skift i stedet for tre, og A har i perioder fått arbeidsoppgaver med mindre belastning. Retten er ikke i tvil om at disse tiltakene oppfyller kravet i arbeidsmiljøloven § 4-6.
Etter rettens oppfatning er det ikke naturlig å trekke et skarpt skille mellom de tidligere sykemeldingene, som var på grunn av As fysiske plager, og sykemeldingen fra august 2020 som var begrunnet med As psykiske helse. Som tidligere beskrevet har A hatt psykiske utfordringer også i tidligere år han har vært sykemeldt. As fastlege dr. N6s forklarte at han holdt det sannsynlig at mesteparten av As fysiske plager kom som en konsekvens av de psykiske utfordringene. Som eksempel viser retten til at A forsommeren 2020 var sykemeldt som følge nakkesmerte, men både A og dr. N6 forklarte at dette var knyttet til As psykiske utfordringer.
Retten finner det videre bevist at muligheten for tilretteleggingstiltak har vært vurdert av arbeidsgiver også etter As sykemelding august 2020.
Av referatet fra dialogmøte med NAV 25. mai 2021 fremkommer det at [virksomhet1] har tilbudt tilrettelegging, men det ikke er aktuelt som følge av As helsesituasjon. Det fremgår videre av referatet fra oppfølgingsmøtet mellom A og N4 1. oktober 2021 at A er spurt om «han har arbeidsevne til å utføre noen av tilpasnings oppgavene» og om muligheten for gradert sykemelding. A oppga at han fortsatt var til behandling og hadde et mål om å komme tilbake i arbeid i april 2022.
Både A og N4 forklarte for retten at de hadde jevnlig kontakt i tiden etter møtet og frem til A ble kalt inn til drøftelsesmøte i januar 2022. Dersom det hadde vært aktuelt for A å komme tilbake til [virksomhet1] med tilretteleggingstiltak, er det naturlig at det da hadde blitt tatt opp.
A uttalte i retten at han, dersom han visste at han risikerte oppsigelse, hadde ønsket å teste å jobbe. Han trodde at han hadde en avtale om å være 100% sykemeldt frem til han ble helt frisk, og hadde derfor ikke noe initiativ til å teste andre tiltak slik som gradert sykemelding. Retten finner ikke grunn til å betvile dette, men tillegger det likevel begrenset vekt. A ble i perioden vurdert av sine behandlere til å være 100% sykemeldt. Det fremkommer av referat fra dialogmøte 25. mai 2021 at As fastlege, dr. N6, vurderte at A ikke var i stand til å jobbe.
Retten finner det også bevist at A ble gitt en oppfordring til å komme tilbake til jobb med tilretteleggingstiltak. Det fremkommer i det nevnte referatet fra dialogmøte 25. mai at [virksomhet1] ville vurdere oppsigelse ved utløpet av sykemeldingsåret. Både N2 og A deltok på møtet. I alle fall fra dette tidspunktet må A ha forstått at [virksomhet1] ikke anså at det forelå noen avtale om fredning. Det er uklart for retten hvorfor hverken A eller N2 tok avtalen de mente forelå opp med [virksomhet1] på dette tidspunktet. A ble også spurt om mulighet for å komme tilbake på jobb med tilretteleggingstiltak i oppfølgingsmøte 1. oktober 2021. Selv om det ikke fremgår av referatet hvorvidt en eventuell oppsigelse ble tatt opp i møte, fremgår det at A håper «at arbeidsgiveren ikke endrer på avtalen som er inngått og ønsker en oppdatering om det er noe endring i forhold til arbeidskontrakten sin». A må derfor ha vært klar over mulighet for oppsigelse etter endt vernetid og hadde et tydelig incitament til å vurdere muligheten for å komme tilbake til jobb med tilretteleggingstiltak.
Retten finner at A ble tilbudt muligheten for tilrettelagte arbeidsoppgaver eller redusert stilling flere ganger i løpet av sykemeldingsperioden fra august 2020, men at slik til rettelegging ikke var aktuelt som følge av As helsesituasjon. Retten bemerker at As sykefravær ikke skyldes arbeidsrelaterte forhold, men As helsetilstand som [virksomhet1] ikke har kunnet påvirke. Når helsesituasjon forhindrer en arbeidstaker fra å forsøke seg tilbake i arbeid, enten ved tilrettelagte arbeidsoppgaver eller gjennom redusert stillingsprosent, kan ikke arbeidsgiver bebreides for ikke å ha presset på for dette.
Etter dette finner retten at [virksomhet1] har «så lagt det er mulig» har forsøkt å tilrettelegge for A og at tilretteleggingsplikten i arbeidsmiljøloven § 4-6 er oppfylt.
Interesseavveiingen som deretter må gjøres etter arbeidsmiljøloven § 15-7 (1) er beskrevet slik i HR-2021-2389-A, avsnitt 41:
«I tillegg må arbeidsgiverens og arbeidstakerens interesser i utfallet av saken veies mot hverandre. For arbeidstakerens del står de negative konsekvensene av en oppsigelse sentralt, for arbeidsgiverens del hvor sterkt behov man har for å avslutte arbeidsforholdet.»
Retten har ved interesseavveiningen delt seg i et flertall og et mindretall. Rettens flertall, bestående av dommerfullmektig Gundem og meddommer Olsen, har kommet til at den samlede interesseavveiningen som skal foretas ikke tilsier at oppsigelsen var usaklig.
Retten har i interesseavveiningen mellom arbeidstakerens og arbeidsgiverens forhold sett hen til at oppsigelsen vil ramme A hardt, særlig fordi han har et ønske om å komme tilbake i arbeid. Flertallet bemerker imidlertid at As sykdomshistorikk over mange år viser at arbeid som lagermedarbeider har vært belastende for A, med nye sykemeldinger selv etter perioder med tilrettelegging.
As interesser i å opprettholde ansettelsesforholdet må veies opp mot arbeidsgivers behov for trygg og tilstrekkelig rask oppgaveløsing. I tillegg kommer hensynet til at andre medarbeidere ikke skal påføres merbelastning av betydning, jf. LA-2021-77023.
[virksomhet1] har forklart at de har begrenset av arbeidsoppgaver med redusert belastning, som de normalt roterer på slik at hver enkelt ansatt skal få mer varierte oppgaver og mindre samlet belastning. Dersom de i høy grad må tilrettelegge for en arbeidstaker vil det føre til samlet høyere belastning på øvrige arbeidstakere. Selskapet har også måttet benytte vikarer i As fravær. As prosessfullmektig har gjort et poeng ut av at det i perioden sykemeldingen gjelder har vært covid-19, og [virksomhet1] derfor uansett har hatt behov for en større pool av vikarer. Flertallet er enig i at dette er et moment som kan ha ført til at konsekvensen av As sykefravær har blitt noe redusert. Samtidig har As sykefravær hatt et større omfang av varighet enn øvrig fravær som følge av covid-19, og varer fortsatt. Flertallet er dermed ikke i tvil om at As sykefravær har ført til en merbelastning for [virksomhet1] også når det kommer til vikarer. Det er heller ingen tvil om at As sykefravær medfører kostander for [virksomhet1], i form av feriepenger og pensjon, og bruk av ressurser til oppfølging av A i hans fravær, til tross for at arbeidsgiverperioden er utløpt og det har vært færre oppfølgingsmøter enn under tidligere sykemeldingsperioder. I denne situasjonen har arbeidsgiver et sterkt behov for avklaring.
Rettens flertall viser til at sykemeldingen har vart i flere måneder etter utløpet av verneperioden, jf. LF-2011-195233. På det tidspunkt for oppsigelsen forelå det ingen dokumentasjon som tilsa en bedring i As helsesituasjon. A er fortsatt 100% sykemeldt i dag, og det er fortsatt uklart når han vil bli frisk nok til å komme tilbake i arbeid. Dersom han kommer tilbake i arbeid synes det sannsynlig at det vil være behov for tilrettelegging i form av arbeidsoppgaver og/eller redusert arbeidstid, noe som ytterligere vil medføre en ytterligere belastning for [virksomhet1].
Flertallet vektlegger også at A bare er 48 år og har gode muligheter til å finne seg annet, mindre belastende arbeid som vil kunne være mer passet til hans fysiske og psykiske utfordringer. Etter det opplyste er det heller ikke forhold ved As familiesituasjon som tilsier at oppsigelsen vil utgjøre en uforholdsmessig stor belastning for ham.
Rettens flertall finner etter en samlet vurdering at oppsigelsen av A er saklig
Rettens mindretall, meddommer Jacobsen, har kommet til at interesseavveiningen tilsier at oppsigelsen ikke er saklig.
Rettens mindretall mener at de ulemper arbeidsgiver blir påført er vesentlig mindre enn konsekvensene av oppsigelsen for A. Arbeidsgiverperioden er utløpt og oppfølgingen av A er begrenset. Kostanden for [virksomhet1] med å beholde A er derfor begrenset utover bruk av vikarer. Samtidig er [virksomhet1] en stor arbeidsgiver som har god tilgang på vikarer. A er langtidssykemeldt, som gjør det mulig for arbeidsgiver å planlegge vikarbruken fremover i tid.
Mindretallet legger videre vekt på at partene hadde en felles forståelse om at A skulle få tid til å bli frisk. Det stilles derfor et strengere krav til arbeidsgivers «tålmodighet». A opplyste i oppfølgingsmøte i oktober at han tok sikte på å prøve seg i jobb igjen i april. Kostnadene for arbeidsgiver med å vente til april med å ta beslutningen ville vært minimal. Mindretallet bemerker at vurderingen ville kunne slått annerledes ut dersom A i april fortsatt ikke hadde utsikter til å komme tilbake i jobb, eller dersom han prøvde seg i jobb uten å mestre det.
Dom blir etter dette å avsi i tråd med flertallets oppfatning. Rettens flertall finner etter en samlet vurdering at oppsigelsen av A er saklig og rettmessig, jf. arbeidsmiljøloven § 15-7. Vilkårene for erstatning er derfor ikke oppfylt. [virksomhet1] blir dermed å frifinne.[virksomhet1] har ikke nedlagt påstand om sakskostnader og det tilkjennes derfor ikke.
Dommen er avsagt under dissens som det er redegjort for foran.
DOMSSLUTNING
Fristen i rettens brev har løpt ut og begge parter har kommet med uttalelse til stansingsspørsmålet. Partene aksepterer stansing men på ulike betingelser. Retten må derfor konstater at det ikke foreligger noen avtale om stansing. Retten finner det lite hensiktsmessig å bruke ytterligere tid og ressurser på korrespondanse med partene om stansingsspørsmålet. Retten vil nå, som partene er varslet om, avsi kjennelse hvor stansingsspørsmålet avgjøres. Stansingsspørsmålet avgjøres i samsvar med lovens hovedregel på grunnlag av sakens dokumenter. Det er ikke behov for ytterligere kontradiksjon.
Tvisteloven § 16-18 lyder slik:
Retten kan stanse saken med hjemmel i første ledd når det foreligger begjæring fra en part og utfallet helt eller delvis avhenger av et rettsforhold som bindene avgjøres i en annen sak. Partene har uttalt at de henholdsvis «aksepterer» og «godkjenner» stansing. For saksøkers del er det forutsatt at saksøkte fremlegger bevis. Saksøkte synes forutsette at stansingen skal medføre at eierskap av 1⁄2 av leiligheten i [land] overføres til ham. Fordi hver av partene setter opp forutsetninger kan retten ikke se at partenes «aksept» og «godkjennelse» kan oppfattes som begjæringer om stansing.
Retten må derfor ta stilling til om vilkårene for stansing etter tvisteloven § 16-18 annet ledd er oppfylt. Om denne bestemmelsen uttaler Tore Schei mfl, Tvisteloven, Lovkommentar på Juridika følgende: «Annet ledd gir retten en mer generell og forholdsvis åpen hjemmel til å stanse saken på eget initiativ, i forarbeidene omtalt som en sekkebestemmelse, se NOU B side 870.» Videre heter det om bestemmelsen at vilkåret er strengt. Det må foreligge tungtveiende grunner og retten må ved vurderingen legge vekt på behovet for hurtig, forsvarlig og kostnadseffektiv behandling. Et eksempel som nevnes i lovkommentaren, og i tvistelovens forarbeider, er de tilfellene der en annen sak står til avgjørelse og utfallet i den vil kunne få stor betydning i saken uten direkte å være bindende mellom partene.
Retten har ved vurderingen lagt avgjørende vekt på at resultatet i saken i [land] ser ut til å bli i stor grad førende for om saksøker har et krav mot saksøkte. Kravet i sakene er riktig nok ikke de samme (i den [land]s saken skal tingretten ta stilling til eierskapet mens i foreliggende sak skal tingretten ta stilling til et pengekrav). Retten finner at saksøkers påstandsgrunnlag er uklart. Slik retten forstår saksøkers påstandsgrunnlag, er kravet i prosesskriv av 09.12.2022, påstandens punkt II, begrunnet med at saksøkte innehar registrert hjemmel til leiligheten i [adresse2], at saksøker er reell eier av leiligheten, at hun har betalt for denne og at saksøker har et krav mot saksøkte likt den økonomiske verdien av leiligheten forutsatt at saksøkte blir sittende med formell hjemmel. Partene er enige om at det pågår en prosess ved tingretten i [adresse2], [land], mellom samme parter, hvor tingretten skal ta stilling til hvem av partene som eier leiligheten. Det er ikke bestridt at avgjørelsen i [land] vil være bindende for partene i Norge. Retten finner at avgjørelsen fra tingretten i [adresse2], [land], blir førende for om saksøker har et krav mot saksøkte eller ikke. Eierskapet til leiligheten i [land] er en sentral forutsetning for saksøkers krav. Dersom f eks det skulle bli rettskraftig avgjort i [land] at saksøker er eier av leiligheten, er det slik retten oppfatter saksøkers påstandsgrunnlag vanskelig å tenke seg at hun samtidig skulle kunne ha et krav mot saksøkte likt leilighetens verdi. Dersom f eks det skulle bli rettskraftig avgjort i [land] at saksøkte er eier, kan det være at saksøker har et krav likt verdien på leiligheten mot saksøkte, for eksempel dersom hun skulle ha betalt for denne. Det er lite hensiktsmessig at retten skal ta prejudisielt stilling til eierskapet til leiligheten i [adresse2] når dette spørsmålet allerede ligger til behandling i [land]. Om denne rett ikke stanser saken må denne rett ta prejudisielt stilling til eierskapet til leiligheten i [land] og det er da tenkelig at denne rett kan komme til et annet resultat enn tingretten i [adresse2]. Alt i alt taler det at eierskapet til leiligheten skal avgjøres av retten i [land], i stor grad for stansing av saken i Norge. Stansing i en situasjon som foreliggende er beskrevet i tvistelovens forarbeider, jf. tvistelovens NOU del B side 870. Videre har retten sett hen til at saken i [land] vil kunne belyse forhold som er relevante når det gjelder saken i Norge. Når tingretten i [land] skal ta stilling til hvem som eier leiligheten i [adresse2], kan det hende at partene vil føre bevis om for eksempel økonomiske forhold – hvem av partene har tatt og betalt lån etc. Disse forhold vil naturlig nok også kunne ha betydning for denne retts vurdering, i alle fall knyttet til påstandspunkt II i saksøkers prosesskriv av 09.12.2022. Også dette taler for stansing av saken. Det er etter dette klart at hensynet til forsvarlighet for at foreliggende sak stanses i påvente av rettskraftig avgjørelse av saken i [land].
Retten har også lagt vekt på at det vil kunne ta lang tid før rettssaken i [adresse2] blir rettskraftig avgjort. Det taler mot stansing. Vurderingen av hvor lenge stansingen vil vare har vært vanskelig. Saksøker opplyste opprinnelig at saken i tingretten i [adresse2] har blitt stilt i bero i påvente av foreliggende sak og at behandlingen i [land] kunne å over flere år, jf. saksøkers prosesskriv av 09.12.2022. Samtidig valgte saksøker å trekke den del av foreliggende sak som gjaldt spørsmålet om eierskap til leiligheten i [adresse2]. Dette fordi spørsmålet åpenbart var litispendent – sakene gjaldt opprinnelig samme krav (eierskapet til leilighetne i [adresse2]), samme parter, saken i tingretten i [adresse2] innkom først og det er ubestridt at rettskraftig avgjørelse i fra [land]s domstol er bindende for partene i Norge, jf. Luganokonvensjonen. I prosesskriv av 21.04.2023 opplyste saksøker at det skal avholdes et forberedende rettsmøte i tingretten i [adresse2] 21.04.2023, jf. prosesskriv av 14.12.2022. Dessuten har begge partene har akseptert stansing av saken, riktignok med avvikende forutsetninger. At den del av foreliggende sak som gjelder eierskapet til leiligheten i [adresse2] ble trukket, at det nå er berammet nytt saksforberedende møte i tingretten i [adresse2] 21.04.2023 og at begge parter aksepterer at foreliggende sak stanses i påvente av utfallet i [land], riktignok på ulike forutsetninger, betyr at saken i [land] høyst sannsynlig har kommet i gang igjen og retten legger det til grunn. Partene har ikke belyst hvor lang saksbehandlingstid tingretten i [adresse2] har og hvor lang tid som kan ventes før en eventuelt ankesak blir avgjort i [land]. Alt i alt er det vanskelig å ha noen klar formening om hvor lang tid stansingen vil vare. Retten legger til grunn at det kan ta lang tid, kanskje flere år. Saken gjelder verdien til en leilighet i [land] som må antas å være et vesentlig beløp for hver av partenes privatøkonomi og burde av hensyn til partene avgjøres raskere enn dette. Dette taler imot å stanse saken. At partene har uttalt at de kan akseptere å vente på rettens avgjørelse knyttet til påstandspunkt II i prosesskriv av 09.12.2022 inntil rettskraftig avgjørelse fra [land] foreligger, riktignok på ulike forutsetninger, svekker betydningen av stansing vil kunne medføre en vesentlig forsinkelse av saken i Norge.
At saken stanses vil formodentlig ikke medføre særlige merkostander for partene. I stansingstiden kan prosesshandlinger bare skje med rettens tillatelse. Slik saken ligger an synes det å være liten grunn til at partene skulle behøve å foreta seg noe i saken i løpet av stansingstiden. Det må derfor legges til grunn at det kommer til å skje lite eller ikke noe i saken i løpet av stansingstiden og at det dermed ikke påløper kostnader av betydning. På den annen side ville dobbeltbehandling av spørsmålet om eierskapet til leiligheten i [land] medføre unødige ekstrakostnader for partene.
Endelig viser retten til at det er adgang til å stanse en del av foreliggende sak. Retten finner at den del av saken som gjelder påstandspunkt I i saksøkers prosesskriv av 09.12.2022 ikke bør stanses. Det er ingen årsak til at partene skal måtte leve med usikkerhet knyttet til eierskapet til leiligheten i [sted] frem til saken i [land] er rettskraftig avgjort. Tvisteloven åpner for oppdeling av forhandlinger og pådømmelse, jf. tvisteloven § 16-1. Det er åpenbart hensiktsmessig at kun den del av saken som angår leiligheten i [land] stanses, jf. prosesskriv av 09.12.2022 påstandspunkt II.
Alt i alt finner retten at det foreligger tungtveiende grunner som tilsier stansing av den del av saken som angår saksøkers pengekrav på grunnlag av leiligheten i [land], jf. påstandspunkt II i saksøkers prosesskriv av 09.12.2022. Det taler også for stansing at prosessen i [land] kan medføre avdekking av bevis som også kan være relevante for de krav denne rett skal avgjøre. Hensynet til forsvarlighet taler med avgjørende styrke for at denne rett venter med å avgjøre kravet inntil det er rettskraftig avgjort i [land] hvem av partene som eier leiligheten. På den annen side tilsier kravet til hurtig saksbehandling at saken ikke stanses fordi stansing kan tenkes å vare meget lenge og saken gjelder verdien av leilighet som må antas være betydelig for partene noe som burde avgjøres raskere. Dette svekkes noe av at hver av partene ikke har hatt innvendinger mot stansing. Kostnadseffektivitet taler ikke avgjørende mot stansing. I stansingstiden kan det ikke ventes at det påløpe kostnader til saken. Stansing medfører at partene ikke behøver å ta pådra seg kostnader til behandling av samme spørsmål to ganger. Hensynene som taler mot stansing svekkes også noe av at retten har kommet til at kun den del av saken som gjelder påstandspunkt II i saksøkers prosesskriv av 09.12.2022 stanses. Saken for øvrig behandles og avgjøres snarlig – det er berammet rettsmekling 07.03.2023 og hovedforhandling 21.03.2023.
Retten har etter dette kommet til at den del av saken som angår punkt II i påstanden i prosesskriv av 09.12.2022, stanses.
Stansingen varer inntil eiendomsretten til leilighet i [adresse2] er rettskraftig avgjort.
SLUTNING
Sak 22-129314TVI-TVIN/TGJO, den del som angår punkt II i påstanden i prosesskriv av 09.12.2022, stanses inntil eiendomsretten til leilighet i [adresse2], er rettskraftig avgjort.
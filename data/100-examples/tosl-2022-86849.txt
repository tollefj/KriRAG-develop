Peab AS var i perioden 1. desember 2017 til 1. april 2019 totalentreprenør for prosjektet «The Lodge» i Trysil. Prosjektet besto av 57 fritidsleiligheter med parkeringskjeller.
Arkitekt for prosjektet var sivilarkitekt Finn Kleiva. Partene inngikk en kontrakt som var basert på NS 8401. Oppgavene til Kleiva besto i å være ansvarlig søker, ansvarlig for bygningsfysikk, herunder utarbeidelse av detaljtegninger og prosjektering av tak på bygget.
Bygget ble ført opp og overtatt av byggherren 1. april 2019. Forut for overtakelsen ble det gjennomført en uavhengig kontroll, og Norconsult sendte en foreløpig rapport til Kleiva 24. september 2018 om at det var avdekket avvik fra TEK10 § 13-17. Avviket gjaldt kompakttak med utvendig ikke frostfritt nedløp. Kleiva hadde etter dette kontakt med Norconsult hvor han ga en nærmere redegjørelse for den valgte takløsningen. Norconsult fant ikke løsningen tilfredsstillende og sendte avviksmelding til Trysil kommune 5. april 2019.
Kleiva hadde deretter dialog med kommunen. Han søkte om dispensasjon fra kravet i TEK10 § 13-17 den 28. august 2019. Kleiva hadde kontakt med Håvard Hagen i Peab om avviket og søknadsprosessen. Hagen sendte blant annet en e-post til Kleiva 27. september 2019 hvor han ba om en bekreftelse på at Kleiva meldte saken til sitt forsikringsselskap dersom det ble et negativt utfall på dispensasjonssøknaden.
Trysil kommune engasjerte Rambøll til å utføre en tredjepartskontroll, og i rapport av 20. mars 2020 konkluderte Rambøll med at forskriftens funksjonskrav ikke var oppfylt. Dispensasjonssøknaden ble deretter avslått av kommunen i vedtak av 23. mars 2020. Kleiva påklagde kommunens avslag til fylkesmannen 24. april 2020. Klagen ble ikke tatt til følge i fylkesmannens vedtak av 23. juli 2020.
Etter det endelige avslaget fra fylkesmannen måtte taket omprosjekteres og bygges om til en løsning som tilfredsstilte kravet i TEK10 § 13-17. Kleiva oversendte fylkesmannens avslagsvedtak til Peab 27. juli 2020. Kleiva informerte samtidig om at han hadde laget et forslag til å bygge om taket og at han hadde startet prosessen med å få dette godkjent av en uavhengig konsulent.
Peab sendte e-post til Kleiva 4. august 2020. Det fremgikk av e-posten at Peab mente det var en rådgivningsfeil som var årsaken til at takkonstruksjonen måtte utbedres, og at dette arbeidet måtte dekkes av Kleivas ansvarsforsikring. Kleiva videresende denne e-posten til Gjensidige Forsikring ASA som var hans ansvarsforsikringsselskap. Han ga samtidig en redegjørelse for saksforholdet.
Peab sendte ny e-post til Kleiva 18. september 2020 som gjaldt utbedring av taket. Det ble meldt krav om bedt om aksept for dekning av utbedringsarbeider før disse ble igangsatt. Det var videre vedlagt et grovt kostnadsoppsett som var basert på et tilbud som Peab hadde innhentet. Kleiva videresende denne e-posten til Gjensidige samme dag.
Peab sendte senere brev til Gjensidige 2. oktober 2020 der det ble gjort gjeldende at Kleiva og Gjensidige var ansvarlige for det tap som hadde oppstått som følge av prosjekteringsfeilen, og det ble vist til at utbedringsarbeidene foreløpig var estimert til kr 1 781 400.
Gjensidige svarte i brev av 13. oktober 2020 at de trengte flere opplysninger og dokumenter for å ta stilling til saken, og det ble tatt forbehold om at det var reklamert for sent.
Gjensidige avviste senere kravet i brev av 20. april 2021. Det ble anført at Peab hadde reklamert for sent, og at kravet derfor måtte avvises.
Ytterligere korrespondanse mellom partene førte ikke til noen løsning. Peab tok ut forliksklage mot Gjensidige 2. desember 2021. Oslo forliksråd besluttet å innstille saken 28. april 2022.
Peab tok den 15. juni 2022 ut stevning for Oslo tingrett og la ned påstand om at Gjensidige dømmes til å betale kr 2 058 598 med tillegg av forsinkelsesrenter. Gjensidige tok til motmæle ved tilsvar av 31. august 2022 og la ned påstand om frifinnelse.
Hovedforhandling ble holdt i Oslo tingrett 15. desember 2022. Håvard Hagen avga partsforklaring for Peab. Retten mottok vitneforklaring fra sivilarkitekt Finn Kleiva. Det ble ellers foretatt slik bevisføring som fremgår av rettsboken.
Peab har krav på erstatning for tap som følge av prosjekteringsfeil. Partene er enige om at det foreligger en prosjekteringsfeil etter NS 8401 punkt 13.1. Det er også enighet om at Peab er påført et tap på kr 2 058 598 som følge av prosjekteringsfeilen. Gjensidige kan ikke høres med at kravet er tapt på grunn av for sen reklamasjon.
Prosjekteringsfeilen skyldes grov uaktsomhet fra Kleiva, og Gjensidige kan derfor ikke påberope seg for sen reklamasjon, jf. NS 8401 punkt 13.4 fjerde ledd. Det vises blant annet til at prosjekteringen var i strid med offentligrettslige krav, at det dreier seg om et betydelig avvik fra sentrale regler, at det forelå et betydelig skadepotensial, at feilen kunne vært unngått på en enkel måte og at det ikke foreligger noen rimelig forklaring på at feilen ikke ble avdekket i Kleivas systemer.
Reklamasjonsinnsigelsen er også tapt som følge av realitetsdrøftelser og ulovfestede passivitetsprinsipper. Partenes opptreden og handlinger viser at de var enige om at det skulle gjennomføres forsøk på retting av det påpekte avviket ved taket. Kleiva påtok seg ansvar blant ved å søke om dispensasjon, han påklagde kommunens avslag til fylkesmannen, han engasjerte for egen regning sivilingeniør Haaland til å bistå med omprosjektering og han sørget også for søknad om utbedring til kommunen. Alt dette ble gjort uten at Kleiva tok noe forbehold om ansvar eller at det var reklamert for sent. Reklamasjonsinnsigelsen er derfor tapt. Kontraktsunntaket i forsikringsdokumentet som påberopes av Gjensidige er ikke anvendelig her, og medfører ikke at Gjensidige er fri for ansvar.
Peab har uansett reklamert innen rimelig tid, jf. NS 8401 punkt 13.4 annet ledd. Oppdragsgiver må få tid til å vurdere avhjelpende tiltak. Erstatning kan bare kreves dersom prosjekteringsfeilen vil medføre merutgifter for oppdragsgiver. Dersom feilen blir rettet vil ikke oppdragsgiver påføres noen merutgifter. Reklamasjonsfristen starter derfor ikke å løpe før det er endelig avklart om avhjelpende tiltak kan føre fram. Det var først ved fylkesmannens vedtak av 23. juli 2020 at det ble klart at alternative tiltak ikke kunne begrense eller forebygge merutgiftene. Reklamasjonsfristen startet derfor først å løpe 27. juli 2020 da Peab ble kjent med fylkesmannens vedtak.
Peab reklamerte over prosjekteringsfeilen allerede 27. september 2019. Kleiva hadde på dette tidspunktet dialog med kommunen hvor han forsøkte å oppnå godkjenning av den prosjekterte løsningen. Håvard Hagens e-post til Finn Kleiva 27. september 2019 oppfyller kravene til en reklamasjon. Det fremgikk at Kleiva ville bli holdt ansvarlig for prosjekteringsfeilen ved et negativt utfall av dispensasjonssøknaden, og partene var innforstått med hvilket krav det gjaldt. Det er uansett på det rene at Peab reklamerte over prosjekteringsfeilen i slutten av juli/begynnelsen av august 2020. Gjensidige har ikke bestridt at Peabs e-post 4. august 2020 oppfyller innholdskravene til en reklamasjon. Redegjørelsen som ble gitt i Kleivas etterfølgende e-post til Gjensidige 12. august 2020 viser også at han oppfattet dette som en reklamasjon. Det er derfor ikke tvilsomt at Peab reklamerte innen rimelig tid.
Gjensidiges anførsel om formuriktig reklamasjon kan ikke føre fram. Det er uten betydning at reklamasjonen ikke ble sendt av noen som var oppgitt som Peabs representanter i kontraktens punkt 1.2. Det var endringer underveis i prosjektet av Peabs representanter. En hadde sluttet mens en annen var syk. Håvard Hagen tok over dialogen med Finn Kleiva etter at han begynte som prosjektsjef i Peab i 2019. Kleiva forholdt seg til Hagen, og Kleiva hadde heller ikke innvendinger til reklamasjonene som ble fremsatt.
Saksøkerens påstand
Erstatningskravet er tapt fordi det er reklamert for sent. Det er Peab som har bevisrisikoen for om det er reklamert rettidig.
Gjensidige anfører prinsipalt at reklamasjonsfristen begynte å løpe 24. september 2018 da Norconsult sendte sin foreløpige rapport. Peab var på dette tidspunktet kjent med at det forelå avvik ved taket som ville kunne gi grunnlag for endringer og kostnader.
Subsidiært anføres at reklamasjonsfristen startet å løpe 20. desember 2018. Gjennom korrespondansen i perioden 24. september til 20. desember 2018 fikk Peab ytterligere kunnskap om at det aktuelle avviket kunne gi grunnlag for endringer og kostnader. Peab hadde derfor i det minste oppfordring til å fremsette en nøytral reklamasjon.
Atter subsidiært anføres at reklamasjonsfristen startet å løpe 4. april 2019 da Norconsults endelige vurdering forelå. Det ble laget en beskrivelse av avviket fra TEK1010 § 13-7 som ble oppdaget i september 2018, og det fremgikk at Norconsult mente den valgte takløsning ikke var tilfredsstillende. Prosjekteringen ble meldt inn til Trysil kommune som et avvik i forhold til gjeldende funksjonskrav. På dette tidspunktet var det klart for Peab at det forelå en prosjekteringsfeil, og det var også klart at feilen skyldtes at kravet til forsvarlig handlemåte eller aktsomhet ikke var overholdt. Det var videre klart at prosjekteringsfeilen ville medføre kostander i forbindelse med ny søknadsprosess i kommunen og sannsynligvis ombygningskostnader.
Atter atter subsidiært anføres at reklamasjonsfristen senest startet å løpe 20. mars 2020 da Rambøll konkluderte med at avviket ved takløsningen utgjorde et brudd på TEK10 § 13-7 annet ledd. På bakgrunn av dette avslo kommunen dispensasjonssøknaden 23. mars 2020. De fulle konsekvensene av prosjekteringsfeilen ble avklart ved underretning om den uavhengige tredjepartskontrollen som Rambøll utførte på oppdrag fra Trysil kommune. Peab anfører i realiteten at reklamasjonsfristen ikke starter å løpe før alt er avklart, herunder kravets størrelse. Dette er ikke riktig. Hensikten med reklamasjonsreglene er å varsle om at et krav kan komme til å bli gjort gjeldende.
Peab har ikke reklamert rettidig. Gjensidige bestrider at e-posten av 27 september 2019 oppfyller innholdskravene til en reklamasjon, men det er uansett ikke reklamert rettidig i forhold til de tre første alternative friststartstidspunktene som påberopes av Gjensidige, jf. NS 8401 punkt 13.4 første og annet ledd. Det bestrides ikke at e-posten av 4. august 2020 oppfyller innholdskravene til en reklamasjon, men dette er uten betydning fordi det uansett ikke er reklamert rettidig i forhold til alle de fire alternative friststartstidspunktene som påberopes av Gjensidige. Kravet er derfor tapt fordi det er reklamert for sent.
Gjensidige anfører dessuten at Peab heller ikke har fremsatt en formriktig reklamasjon. Ingen av de påberopte reklamasjonene ble fremsatt av noen som var oppgitt som Peabs representanter i kontraktens punkt 1.2. Det er ikke dokumentert at Peab sendte skriftlig varsel til Kleiva om utskifting av representantene som var angitt i kontrakten. De påberopte reklamasjonene oppfyller ikke formkravene i NS 8401 punkt 5.8, og det er derfor uansett ikke reklamert rettidig selv om Peab skulle få medhold i sitt anførte friststarttidspunkt.
Gjensidige bestrider at det foreligger grov uaktsomhet. Det er ingen automatikk i at prosjektering i strid med offentligrettslige regler anses som grovt uaktsomt. Terskelen for hva som anses som grovt uaktsomt er etter rettspraksis svært høy, og den er ikke overtrådt i dette tilfellet.
Peab kan heller ikke høres med at reklamasjonsinnsigelsen er tapt som følge av realitetsdrøftelser og ulovfestede passivitetsprinsipper. Det var ikke fremsatt noen reklamasjon forut for det som hevdes å være realitetsdrøftelser. Det gjelder heller ingen lære om realitetsdrøftelser i entrepriseforhold. Kleiva utviste ikke noen form for passivitet. Det var en dialog mellom partene om utbedring av prosjekteringsfeil i henhold til NS 8401 punkt 13.2. Det var derimot ingen realitetsdrøftelser om erstatningskrav. Tiden som gikk var uansett ikke så lang at dette kan medføre passivitetsvirkninger. Saken skiller seg klart fra dommen i HR-2020-2254-A hvor ansvarsspørsmålet ble håndtert av et selvstendig skadeoppgjørsselskap, jf. avsnitt 65 i dommen. Det anføres at en eventuell erkjennelse fra Kleiva om reklamasjonsfristens utgangspunkt eller avbrudd vil være unntatt fra forsikringsdekning i henhold til kontraktsunntaket i forsikringsdokumentet. Kontraktsunntaket innebærer at forsikringsselskapet ikke har ansvar som går utover hva som følger av alminnelig erstatningsrett, men som sikrede ved tilsagn, kontrakt eller avtale likevel har påtatt seg å bære.
Saksøktes påstand
Saken gjelder krav om erstatning for prosjekteringsfeil.
Kontrakten som partene inngikk er basert på NS 8401. Prosjekteringsfeil er omhandlet i NS 8401 kapittel 13, og punkt 13.1 lyder slik:
«Det foreligger prosjekteringsfeil når oppdraget ikke er utført i samsvar med kontrakten og dette skyldes at kravet til faglig forsvarlig handlemåte eller aktsomhet ikke er overholdt.»
Det fremgår av kontraktens punkt 6.1 at Kleiva skulle gjennomføre prosjekteringen i henhold til relevante standarder og forskrifter. Det følger videre av NS 8401 punkt 8.1 at den prosjekterende skal utføre oppdraget i samsvar med gjeldende lover, forskrifter og enkeltvedtak.
Leilighetsbygget ble prosjektert etter dagjeldende regler i TEK10 (forskrift om tekniske krav til byggverk, 2010).
Norconsult gjennomførte en uavhengig kontroll av prosjektering bygningsfysikk. Kontrollen avdekket avvik fra TEK10 § 13-7 annet ledd, og denne forskriftsbestemmelsen lyder slik:
«Tak skal prosjekteres og utføres med tilstrekkelig fall og avløp slik at regn og smeltevann renner av, og slik at snøsmelting ikke fører til skadelig ising.»
I veiledning til bestemmelsen er det opplistet fem preaksepterte løsninger som vil oppfylle funksjonskravet, og det er særlig punkt 4 som er relevant i denne saken:
«Tak må utformes slik at man ikke får snøsmelting med skadelig ising til følge. På tak uten lufting må smeltevann ledes fra kaldere til varmere deler av taket og dreneres bort i nedløp som er frostfritt, uten bruk av varmekabler.»
Det aktuelle leilighetsbygget hadde tilnærmet flatt tak, og smeltevann skulle dreneres til utvendig ikke frostfritt rør. Takutformingen var derfor i strid med preaksepterte løsninger i TEK10 § 13-7 annet ledd. Funksjonskravet kan også oppfylles ved bruk analyse etter TEK10 § 2-1. Analysen må da verifisere at forskriftens funksjonskrav er oppfylt. Norconsult påpekte i sin avviksmelding at det var vesentlige faktorer som ikke var tilstrekkelig analysert og dokumentert. Kleiva søkte deretter om dispensasjon fra forskriftskravet i TEK10 § 13-17. I søknaden anførte Kleiva at avviket var kompensert ved økt isolasjonstykkelse, og at forskriftens funksjonskrav derfor var tilfredsstilt. Kleiva mente det bare var prinsippet om bortledning av takvann som representerte et avvik, nemlig at det ikke var benyttet innvendig nedløp, og det ble søkt om dispensasjon fra dette kravet.
Trysil kommune engasjerte Rambøll til å utføre en tredjepartskontroll. I likhet med Norconsult konkluderte Rambøll med at forskriftens funksjonskrav ikke var oppfylt. Etter dette avslo kommunen dispensasjonssøknaden. Kleiva påklagde kommunens avslag til fylkesmannen. Klagen ble ikke tatt til følge, og fylkesmannen uttalte blant annet følgende i sitt vedtak av 23. juli 2020:
«Klager viser til at det skal isoleres mer enn minstekravene i TEK10, noe som gir en u-verdi på 0,07 W/m2 K (mot 0,18 i forskriften). Fylkesmannen mener dette ikke er avgjørende, da u-verdien gjelder minstekrav i forhold til energieffektivitet. Det er ikke et krav som er ment å hindre snøsmelting på taket. Så lenge verdien ikke er 0, vil det være en viss varmelekkasje til taket som kan gi smeltevann. Vi er enig med klager i at tykkere isolasjon til en viss grad vil kunne begrense smeltevann og skadelig ising. Tiltaket påvirker likevel kun den ene faktoren som kan gi snøsmelting, jf. Rambølls notat, men ivaretar ikke de andre faktorene. Etter Fylkesmannens syn, vil klagers løsning, med tykkere isolasjon og kun utvendig nedløp, ikke hindre at det blir smeltevann og skadelig ising. Tiltaket vil ikke i tilstrekkelig grad kompensere for manglende frostfritt nedløp. Hensynene som er ment ivaretatt med § 13-17 gjør seg fortsatt gjeldende med styrke.
Fylkesmannen er etter dette kommet til at omsøkt løsning, uten frostfritt nedløp, vesentlig vil tilsidesette hensyn bak bestemmelsen det dispenseres fra og hensyn i lovens formålsbestemmelse. Det første vilkåret for dispensasjon etter § 19-2 er ikke oppfylt og det er derfor ikke rettslig grunnlag for å gi dispensasjon. Klagen tas med dette ikke til følge.»
Etter det endelige avslaget fra fylkesmannen måtte taket omprosjekteres og bygges om til en løsning som tilfredsstilte kravene i TEK10 § 13-17.
Retten bemerker at det forelå et kontraktsmessig avvik ettersom den prosjekterte takutformingen var i strid med TEK10 § 13-17. Det er oppstilt et strengt profesjonsansvar for den prosjekterende. Når kravet til faglig handlemåte ikke er overholdt, gjelder det et tilnærmet objektivt ansvar. Hvis det er prosjektert i strid med lover, forskrifter og andre offentlige vedtak, er det en klar presumsjon for at det foreligger prosjekteringsfeil. Det vil være nærmest utenkelig at dette kan skje uten at det foreligger uaktsomhet, jf. Hans Jakob Urbye, Kommentarer til NS 8401 og NS 8402, side 150. Det forventes med andre ord at den prosjekterende er fullt faglig oppdatert innen sitt felt, jf. HR-2020-2254-A avsnitt 29. Retten finner det derfor klart at det foreligger en prosjekteringsfeil som Kleiva er ansvarlig for, jf. NS 8401 punkt 13.1. Partene er også enige om dette.
Den aktuelle misligholdsbeføyelsen er erstatningsansvar. Det følger av NS 8401 punkt 13.3 at oppdragsgiveren kan kreve erstatning for påregnelig tap som følge av prosjekteringsfeil. Peab krever erstatning for merutgiftene som har påløpt ved ombygging av taket, og har fremsatt et erstatningskrav på kr 2 058 598. Gjensidige bestrider ikke kravets størrelse. På spørsmål fra retten bekreftet prosessfullmektigen til Gjensidige dette under hovedforhandlingen.
Det omtvistede punktet i saken er derfor kun om kravet er tapt som følge av for sen reklamasjon. I denne forbindelse er det for det første et spørsmål om prosjekteringsfeilen skyldes grov uaktsomhet, hvilket i så fall innebærer at Gjensidige er avskåret fra å påberope seg for sen reklamasjon. Dersom det ikke foreligger grov uaktsomhet, blir det neste spørsmålet om Peab har overholdt reklamasjonsfristen i prosjekteringskontrakten med Kleiva. Under forutsetning av at fristen ikke er overholdt, oppstår spørsmålet om prosjekteringssiden har tapt retten til å gjøre innsigelsen gjeldende.
Den prosjekterende kan ikke påberope seg for sen reklamasjon dersom prosjekteringsfeilen skyldes grov uaktsomhet, jf. NS 8401 punkt 13.4 fjerde ledd. Grov uaktsomhet er betinget av at det foreligger en opptreden fra den prosjekterende som er sterkt klanderverdig. Det vises til HR-2017-1977-A hvor Høyesterett uttaler følgende i avsnitt 15:
«Grov uaktsomhet forutsetter at skadevolderen har opptrådt på en måte som representerer et markert avvik fra forsvarlig handlemåte. Det må dreie seg om opptreden som er sterkt klanderverdig, og vedkommende må være vesentlig mer å klandre enn hvor det er tale om vanlig uaktsomhet, jf. Rt-1989-1318 og senere dommer som følger opp dette.»
Generelt kan grov uaktsomhet betegnes som en kvalifisert uaktsom atferd. Grensen mellom simpel og grov uaktsomhet trekkes på grunnlag av handlingens klanderverdighet, og beror på graden av avvik mellom den faktiske handlingen og normene for forsvarlig atferd. Når det gjelder entrepriseforhold spesielt, viser retten til Hans Jakob Urbye, Kommentarer til NS 8401 og NS 8402, på side 159 der det heter:
«Betegnelsen grov uaktsomhet må forbeholdes forhold som klart og markert fraviker fra det som er akseptabelt, uten at dette kan skyldes tilfeldige «glipp». Størrelsen på avviket fra det akseptable, risiko for skade eller tap ved den uaktsomme handlingen, dvs. den mulige konsekvensen av prosjekteringsfeilen, vil være momenter ved bedømmelsen av om feilen skyldes grov uaktsomhet.»
Overtredelse av offentligrettslige eller bransjerettslige normer for forsvarlig atferd kan være en indikasjon på grov uaktsomhet. Prosjektering i strid med TEK10 vil således være et moment i aktsomhetsvurderingen, men det er ingen automatikk i at dette i seg selv tilsier at forholdet er grovt uaktsomt, jf. LE-2020-66633. Det må alltid foretas en konkret vurdering i det enkelte tilfellet.
Det vises ellers til Tore Sandvik (sitert i Urbyes kommentarutgaven nevnt over) som uttaler i sin kommentar til NS 3401 at grov uaktsomhet vil være mest aktuelt for feilkonstruksjon basert på graverende misforståelser av kontraktsangivelser, eller i form av massive unnlatelser av instruksjon og tilsyn med arbeidenes utførelse. Han konkluderer med at det må foreligge et markert og vesentlig avvik fra det som regnes som forsvarlig adferd.
Retten bemerker at det var et annet arkitektfirma som var prosjekterende da det ble innhentet rammetillatelse. Prosjektet var rammegodkjent med tilnærmet flatt tak over midtfløyen med utstikkende taksperrer. Prosjektet var også lagt ut for salg med denne utformingen. Kleiva ble først engasjert som arkitekt etter at det var solgt et tilstrekkelig antall leiligheter slik at byggelån kunne innvilges. Kleiva overtok følgelig et rammegodkjent prosjekt som skulle detaljprosjekteres og følges opp gjennom utførelsesfasen frem til ferdigattest. Kleiva har forklart at det i et byggemøte ble formidlet at det var ønskelig at prosjektet skulle gjennomføres som vist i salgsprospektet med minst mulig endringer ettersom man fryktet at kjøperne ville protestere mot endringer. Kleiva detaljprosjekterte derfor taket i henhold til utformingen i rammetillatelsen og illustrasjonene i salgsprospektet.
Som tidligere nevnt var takutformingen i strid med preaksepterte løsninger i TEK10 § 13-17. Kleiva valgte å prosjektere taket basert på analyse for å opprettholde takets arkitektoniske utforming i henhold til rammetegningene.
Dersom det prosjekteres utenfor preaksepterte ytelser, må det utføres en analyse som verifiserer at forskriftens funksjonskrav er oppfylt, og TEK10 § 2-1 tredje ledd oppstiller nærmere krav til hvordan denne analysen skal gjennomføres og dokumenteres.
Det fremgår av fylkesmannens vedtak at analysen til Kleiva var utilstrekkelig. Fylkesmannen bemerket at tykkere isolasjon til en viss grad kunne begrense smeltevann og skadelig ising, men at dette likevel bare påvirket en av faktorene som kunne føre til snøsmelting, og at tiltaket ikke ivaretok de andre faktorene som var nevnt i Rambølls notat. Fylkesmannen konkluderte med at Kleivas løsning ikke i tilstrekkelig grad ville kompensere for manglende frostfritt nedløp. I Rambølls notat – som fylkesmannen henviste til – ble det gitt følgende vurdering av Kleivas analyse:
«Det finnes flere programmer som kan beregne temperaturfordeling i en konstruksjon, blant annet WUFI og FLIXO. Vurderingen som ansvarlig prosjekterende henviser til virker noe utilstrekkelig, da isolasjonsevnen til snø og varmeledningsevnen i konstruksjonen ikke er vurdert. I tillegg er det ikke vurdert at taket har varierende isolasjonstykkelse, noe som gir ulike overflatetemperaturer over taket.
[....]
Prosjektet strider med preaksepterte løsninger i TEK10 §13-17 (2) punkt 4, og analysen ansvarlig prosjekterende viser til tar ikke med nødvendige faktorer som påvirker overflatetemperaturen som er avgjørende for snøsmelting. I tillegg er prosjektet lokalisert i Trysil med fare for store snømengder og kalde vintre. Dette gir en større risiko for snøsmelting ved varmeledning gjennom tak eller solstråling som kan føre til isdannelse.»
Det er oppstilt et strengt profesjonsansvar, og dette gjelder ikke minst dersom den prosjekterende velger å prosjektere utenfor preaksepterte ytelser. Retten bemerker at preaksepterte ytelser representerer det minimumsnivået myndighetene har angitt som nødvendig for å oppfylle forskriftens krav. Det er derfor viktig at den prosjekterende tar hensyn til dette når det utføres en analyse etter TEK10 § 2-1.
Dersom det likevel viser seg at en utført analyse ikke er tilstrekkelig for å verifisere at forskriftens funksjonskrav er oppfylt, mener retten at dette ikke uten videre også innebærer at forholdet er grovt uaktsomt. Det bør være et visst spillerom før atferd som kan kritiseres, må anses som grovt uaktsomt.
Kleiva utførte en analyse som han mente dokumenterte at forskriftens funksjonskrav var oppfylt. Analysen bærer imidlertid preg av at han overvurderte effekten av det kompenserende tiltaket med tykkere isolasjon, og at han ikke var tilstrekkelig oppmerksom på at det også var andre faktorer som kunne føre til snøsmelting og isdannelse på takets ytterkant. Selv om tykkere isolasjon til en viss grad kunne begrense smeltevann og skadelig ising, var dette likevel ikke tilstrekkelig for å kompensere for manglende frostfritt nedløp.
Etter rettens syn vil ikke enhver feilvurdering ved en analyse være en kvalifisert uaktsom atferd. Retten mener at prosjekteringsfeilen i dette tilfellet ikke utgjør et så markant avvik fra forsvarlig handlemåte at Kleiva er vesentlig mer å klandre enn hvor det er tale om vanlig uaktsomhet. Heller ikke etter en samlet bedømmelse av alle momenter i saken kan det anses å foreligge grov uaktsomhet fra Kleivas side.
Den avtalte reklamasjonsfristen fremgår av NS 8401 punkt 13.4. Leilighetsbygget ble ført opp og overtatt av byggherren 1. april 2019. Forut for overtakelsen reguleres reklamasjonsfristen av NS 8401 punkt 13.4 første ledd. Oppdragsgiveren må da reklamere over en prosjekteringsfeil «uten ugrunnet opphold» etter at han faktisk ble kjent med feilen
Gjør han ikke det, taper han retten til å påberope seg feilen. Etter overtakelsen av leilighetsbygget reguleres reklamasjonsfristen av NS 8401 punkt 13.4 annet ledd. Oppdragsgiveren kan da bare påberope seg prosjekteringsfeil som reklameres «innen rimelig tid» etter at han burde ha oppdaget feilen.
Retten bemerker at det i henhold rettspraksis ikke ligger noen stor forskjell i kravene til reklamasjon «uten ugrunnet opphold» og «innen rimelig tid», jf. Hans Jakob Urbye, Kommentarer til NS 8401 og NS 8402, side 162.
Partene er uenige om reklamasjonsfristens utgangspunkt i denne saken.
Peab anfører at reklamasjonsfristen ikke startet å løpe før det var endelig avklart om avhjelpende tiltak kunne føre fram, og at det først var ved fylkesmannens vedtak av 23. juli 2020 at det ble klart at alternative tiltak ikke kunne begrense eller forebygge de aktuelle merutgiftene. Det gjøres derfor gjeldende at reklamasjonsfristen først startet å løpe 27. juli 2020 da Peab ble gjort med fylkesmannens vedtak.
Gjensidige anfører derimot at reklamasjonsfristen startet å løpe på et langt tidligere tidspunkt, og har påberopt fire alternative tidspunkter for dette. Forsikringsselskapet gjør gjeldende at reklamasjonsfristen begynte å løpe allerede 24. september 2018 da Norconsult sendte sin foreløpige avviksrapport, og at fristen i alle fall startet å løpe senest 20. mars 2020 da Rambøll konkluderte med at avviket ved takløsningen utgjorde et brudd på TEK10 § 13-7.
Det sentrale spørsmål blir etter dette hvilken betydning avhjelpende tiltak har for reklamasjonsfristens utgangspunkt, herunder hvilke tiltak som er relevante og rekkevidden av disse.
Ved vurderingen er det naturlig å ta utgangspunkt i erstatningsbestemmelsen i NS 8401 punkt 13.3 første ledd som lyder slik:
«Oppdragsgiveren kan kreve erstattet påregnelig tap som følge av prosjekteringsfeil. Han skal søke å forebygge og begrense skadevirkningene av den prosjekterendes feil.»
Skadelidtes plikt til å iverksette eventuelle avhjelpende tiltak er derved gjort til en del av erstatningsbestemmelsen, jf. HR-2020-2254-A avsnitt 31.
I Rt-2009-160, som gjaldt et tilsvarende kunnskapskrav i NS 3431 «Alminnelige kontraktsbestemmelser for totalentrepriser», la Høyesterett til grunn at entreprenøren måtte få tid til å avklare reklamasjonsgrunnlaget før fristen begynte å løpe. I avsnittene 47 og 48 heter det:
Selv om kompensasjonsbestemmelsen i NS 3431 har en noe annen utforming med hensyn til betydningen av avhjelpende tiltak, uttalte Høyesterett i HR-2020-2254-A avsnitt 33 at disse utgangspunktene også bør legges til grunn ved vurderingen av fristen for å varsle krav om erstatning etter NS 8401 punkt 13.4.
Retten legger derfor til grunn at oppdragsgiveren må få tid til å vurdere avhjelpende tiltak, før reklamasjonsfristen begynner å løpe. Kunnskap om kravets totale omfang kreves imidlertid ikke.
Søknad om dispensasjon fra kravet i TEK10 § 13-17 kunne være et aktuelt tiltak, og etter rettens syn måtte Peab få tid til å vurdere dette avhjelpende tiltaket. Oppdragsgiveren har bare krav på kompensasjon for merutgifter i den utstrekning han ikke kan begrense eller forebygge utgiftene med rimelige midler. Dersom dispensasjonssøknad ble innvilget, ville det heller ikke påløpe merutgifter til ombygging av tak.
Det fremgår av kontakten som Kleiva hadde med kommunens enhetsleder i byggesaken, at formålet med dispensasjonssøknaden nettopp var å unngå at taket måtte bygges om. Det vises blant annet til e-posten som Kleiva sendte til Peab 27. september 2019, hvor det sto følgende:
«Jeg har snakket med enhetsleder Rune Møller Poulsen i byggesak på telefonen. Han informerer at kommunen er litt usikker på hvordan den skal behandle søknaden om dispensasjon. De har derfor bedt om en uttalelse fra Direktoratet for Byggekvalitet, som de venter på.
Poulsen nevnte at det nå har gått en måned siden vi sendte søknaden og han vil gi den full prioritet sier han.
På min anmodning om at vi må slippe å bygge om taket og at det er en stor operasjon svarer han at det må vi unngå.»
Retten finner det ikke tvilsomt at dispensasjonssøknaden kunne forebygge de aktuelle merutgiftene dersom den ble innvilget. Etter rettens syn var en slik søknad derfor også et avhjelpende tiltak som Peab måtte få tid til å vurdere, før reklamasjonsfristen startet å løpe.
Gjensidige har blant annet anført at reklamasjonsfristen startet å løpe 4. april 2019 da Norconsults sendte avviksmelding til kommunen. Forsikringsselskapet gjør gjeldende at det på dette tidspunktet var klart at prosjekteringsfeilen ville medføre kostnader i forbindelse med ny søknadsprosess i kommunen og sannsynligvis ombygningskostnader. Retten finner at denne anførselen ikke kan føre fram.
Retten bemerker at varslingsregelen bare har betydning når oppdragsgiveren vil kreve merutgifter dekket av den prosjekterende. Etter det opplyste ble ikke Peab påført noen utgifter som var knyttet til dispensasjonssøknaden og den påfølgende klagen over kommunens avslag. Kleiva utførte dette arbeidet uten ekstrakostnad for Peab. Retten nevner for øvrig at Kleiva senere for egen regning engasjerte sivilingeniør Haaland til å omprosjektere taket, etter at han hadde mottatt det endelige avslaget fra fylkesmannen. Kleiva sendte også søknad om utbedring til kommunen uten kostnad for Peab.
Peab ble således ikke påført noen merutgifter forbundet med ovennevnte søknadsprosess eller omprosjekteringen av taket. Erstatningskravet fra Peab knytter seg utelukkende til merutgiftene som påløp ved selve ombyggingen av taket. Det var disse merutgiftene man forsøkte å unngå ved å søke om dispensasjon fra kravet i TEK10 § 13-17. Retten bemerker for øvrig at det ikke oppstilles krav om at avhjelpende tiltak må redusere merutgiftene i sin helhet. Det er tilstrekkelig at slike tiltak kan være aktuelle for å begrense eller forebygge merutgiftene, jf. Rt-2009-160 avsnitt 48.
Kommunen avslo dispensasjonssøknaden 23. mars 2020, hvilket var tre dager etter at Rambøll hadde avgitt sin rapport 20. mars 2020. Gjensidige anfører at Peab hadde kunnskap om prosjekteringsfeilen senest på dette tidspunktet. Forsikringsselskapet hevder det er uten betydning hva Kleiva og Peab mente om muligheten for at en klage til fylkesmannen kunne føre fram. Retten er ikke enig i dette.
Kleiva påklagde kommunens avslag til fylkesmannen. Det ville ikke oppstått noen merutgifter til ombygging av taket dersom denne klagen hadde ført fram. Etter rettens vurdering taler dette for at reklamasjonsfristen heller ikke startet å løpe før fylkesmannen hadde behandlet klagen og tatt stilling til denne.
Hårvard Hagen framholdt i sin forklaring for retten at det var Kleiva som ville påklage kommunens avslag til fylkesmannen, og at Peab aksepterte dette. Slik retten ser det var det naturlig at Peab stolte på at Kleiva som arkitekt også hadde forutsetninger for å vurdere om en klage kunne føre fram. Klagetiltaket var utvilsomt et forsøk på å unngå at taket måtte bygges om.
Så lenge Kleiva fortsatt arbeidet med å forsøke å lukke det aktuelle avviket ved takutformingen, kan retten ikke se at Peab hadde tilstrekkelig kunnskap om prosjekteringsfeilen før Kleiva hadde fått anledning til å sluttføre det avtalte arbeidet og det forelå et endelig vedtak fra fylkesmannen. Det vises til Høyesteretts uttalelser i HR-2020-2254-A avsnitt 45 som retten mener har overføringsverdi til vår sak.
Både den prosjekterende og oppdragsgiveren mente i dette tilfellet at det alternative tiltaket fortsatt var aktuelt. Dersom det oppstilles krav til varslingsplikt i en fase hvor avvik forsøkes lukket, vil dette kunne medføre at oppdragsgiveren også blir mer skeptisk til at den prosjekterende får anledning til å utføre avhjelpende tiltak. I stedet for at man konsentrerer seg om å lukke avvik gjennom alternative tiltak, blir fokuset snudd over til reklamasjonshåndtering dersom det oppstilles krav til varslingsplikt i en slik fase. Etter rettens syn vil verken oppdragsgiveren, den prosjekterende eller ansvarsforsikringsselskapet til den prosjekterende være tjent med en slik løsning.
Kleiva framholdt for øvrig i sin vitneforklaring at han ikke mente det var naturlig med noen reklamasjon før dispensasjonssøknaden var endelig avgjort. Kleiva trodde hans løsning ville bli akseptert slik at avviket ble lukket. Kleiva forklarte at det var derfor han heller ikke hadde meldt saken til sitt forsikringsselskap på et tidligere tidspunkt.
Så lenge oppdragsgiveren mener at pågående alternative tiltak fra den prosjekterende kan være aktuelle, er det etter rettens syn ikke naturlig at reklamasjonsfristen starter å løpe. Varslingsfristen inntrer først når oppdragsgiveren blir klar over at slike tiltak ikke kan begrense eller forbygge merutgiftene, jf. Rt-2009-160 avsnitt 48 og HR-2020-2254-A avsnitt 33.
Etter rettens vurdering var det først ved fylkesmannens vedtak av 23. juli 2020 at Peab ble klar over at dispensasjonssøknaden ikke kunne begrense eller forebygge de aktuelle merutgiftene. Retten er derfor kommet til at reklamasjonsfristen først startet å løpe 27. juli 2020 da Peab ble gjort kjent med fylkesmannens vedtak.
Det neste spørsmålet blir om Peab reklamerte over prosjekteringsfeilen «innen rimelig tid», jf. NS 8401 punkt 13.4 annet ledd.
Retten finner innledningsvis grunn til å bemerke at Peab tidligere hadde varslet Kleiva om konsekvensene ved et eventuelt negativt utfall på dispensasjonssøknaden. Det vises til e-posten som Håvard Hagen sendte til Kleiva 27. september 2019, hvor Hagen blant annet skrev følgende:
«Skal svaret bli negativt må vel dette håndteres som en forsikringssak. Ber om tilbakemelding en eventuell bekreftelse på at saken meldes til forsikring ved negativt utfall.»
Retten bemerker at det oppstilles visse krav til reklamasjonens innhold. Reklamasjonen må fremstå som en meddelelse til den prosjekterende om at oppdragsgiveren påberoper seg en prosjekteringsfeil, og det må gis uttrykk for hva denne feilen består i. Videre må det fremgå at man fremsetter et rettslig krav i forbindelse med påklagede forholdet, eller i det minste et varsel om at man senere vil fremsette et spesifisert krav. I første omgang kan reklamasjonen være nøytral, slik at oppdragsgiver bare varsler om at det senere blir fremsatt et krav, uten at det i første omgang angis hva slags krav eller kravets omfang, jf. Hans Jakob Urbye, Kommentarer til NS 8401 og NS 8402, side 160
Etter rettens vurdering må e-posten som Hagen sendte til Kleiva 27. september 2019 anses som en nøytral reklamasjon. Retten mener at det ut fra sammenhengen fremgikk tilstrekkelig klart hvilken feil som ble påberopt. Et eventuelt avslag på søknaden ville innebære at takutformingen var i strid med kravet i TEK10 § 13-17 og at taket måtte bygges om. Hagen ba om en bekreftelse på at Kleiva meldte saken til sitt forsikringsselskap dersom det ble et slikt negativt utfall på dispensasjonssøknaden. Etter rettens syn kan dette vanskelig forstås på annen måte enn at Kleiva ville bli holdt ansvarlig for feilen, og at Peab ville fremsette et krav mot hans forsikringsselskap på et senere tidspunkt.
Fylkesmannens endelige avslagsvedtak ble senere oversendt til Peab den 27. juli 2020. Kleiva informerte samtidig Peab om at han hadde laget et forslag til å bygge om taket og at han hadde startet prosessen med å få dette godkjent av en uavhengig konsulent.
Peab fulgte deretter opp sin tidligere reklamasjon, og sendte ny e-post til Kleiva den 4. august 2020. Det fremgikk av e-posten at Peab mente det var ar en rådgiverfeil som var årsaken til at takkonstruksjonen måtte utbedres, og at denne utbedringen derfor måtte dekkes av Kleivas ansvarsforsikring. Kleiva oversendte denne reklamasjonen til Gjensidige 12 august 2020 og han ga samtidig en redegjørelse for saksforholdet. Det fremgår tydelig av denne redegjørelsen at Kleiva hadde oppfattet hva det ble reklamert over. Kleiva ga først en beskrivelse av saksgangen, og han skrev deretter følgende:
Herved melder jeg derfor inn et mulig krav mot mitt foretak fra Peab AS til dekning av kostnader forbundet med ombygging av deler av taket over midtfløyen av The Lodge, Byggetrinn 1 i Trysil.»
Retten mener Peabs e-post av 4. august 2020 oppfylte innholdskravene til en reklamasjon. Dette er for øvrig heller ikke bestridt av Gjensidige.
Som det fremgår ovenfor er det lagt til grunn at reklamasjonsfristen startet å løpe 27. juli 2020. Det følger av NS 8401 punkt 13.4 annet ledd at oppdragsgiveren deretter må fremsette en reklamasjon «innen rimelig tid.» Det dreier seg om en kort frist som normalt begrenser seg til den tid det tar å saksbehandle kravet på en slik måte at en reklamasjon kan fremsettes, jf. HR-2020-2254-A. I den nevnte dommen kom Høyesterett til at rundt to uker til å saksbehandle reklamasjonen burde være tilstrekkelig. Etter rettens syn bør en tilsvarende frist legges til grunn i denne saken. Peab reklamerte etter rundt én uke, og retten er derfor kommet til at reklamasjon ble fremsatt «innen rimelig tid».
Gjensidige har anført at det likevel ikke er reklamert rettidig fordi reklamasjonen ikke ble fremsatt av noen som var oppgitt som Peabs representanter i kontraktens punkt 1.2. Forsikringsselskapet hevder reklamasjonen ikke oppfyller formkravene i NS 8401 punkt 5.8, og at det derfor heller ikke ble reklamert rettidig etter NS 8401 punkt 13.4. Retten finner det klart at denne anførselen ikke kan føre fram.
Partenes representanter med nødvendige fullmakter var angitt i kontraktens punkt 1.2. Finn Kleiva var oppgitt som representant for den prosjekterende. Jostein Fuglerud (prosjekteringsleder), Rune Hagen (prosjektleder) og Trond Dahl (prosjektleder) var oppgitt som representanter for oppdragsgiver. Det fremgår videre av kontraktens punkt 1.1 at partene var enige om e-post skulle gjelde som skriftlig kommunikasjon mellom partene.
Det var endringer underveis i prosjektet av Peabs representanter. Håvard Hagen ble ansatt som prosjektsjef i Peab 1. mars 2019. Hagen tok da over dialogen med Kleiva vedørende det aktuelle avviket ved takutformingen. Retten finner det uten betydning at det ikke ble sendt et eget skriftlig varsel til Kleiva om at Hagen var ny representant i henhold til kontraktens punkt 2.1. Etter rettens syn fremgikk dette klart av den kontakten som Hagen hadde med Kleiva i prosjektet. Det fremgikk også av e-postkorrespondansen med Kleiva at Hagen var prosjektsjef i Peab, herunder fremgikk dette av e-posten som ble sendt til Kleiva 27. september 2019 hvor Hagen fremsatte en nøytral reklamasjon. Det er videre på det rene at Kleiva forholdt seg til at Hagen var Peabs representant i prosjektet. Kleiva hadde utstrakt kontakt med Hagen om det aktuelle avviket ved takutformingen.
Reklamasjonen som ble fremsatt per e-post 4. august 2020, ble sendt til Kleiva fra Anders Berger som er Controller i Peab. Reklamasjonen var klarert med Håvard Hagen. Dette var også synlig for Kleiva ettersom Hagen sto oppført i kopifeltet. Kleiva forholdt seg også til reklamasjonen. Som det fremgår ovenfor videresendte Kleiva denne reklamasjonen til Gjensidige sammen med sin redegjørelse. Varslingsbestemmelsen som Gjensidige har vist til NS 8401 punkt 5.8, lyder for øvrig slik:
«Varsel, krav og andre meldinger som skal gis etter kontrakten, skal sendes til partenes representanter etter 5.1 eller til avtalte adresser for varsling.»
Reklamasjonen ble sendt til Kleiva som var den oppgitte representanten for den prosjekterende i henhold til kontraktens punkt 2.1. Det foreligger derfor ingen formfeil ved reklamasjonen.
Retten er etter dette kommet til at det ble reklamert rettidig. Peab har derfor krav på erstatning for prosjekteringsfeilen etter NS 8401 punkt 13.3.
Selv om det ikke er nødvendig for resultatet finner retten etter omstendighetene grunn til å komme med noen bemerkninger også til dette spørsmålet.
Dersom reklamasjonsfristen hadde startet å løpe på et tidligere tidspunkt, som anført av Gjensidige, slik at reklamasjonen da hadde vært fremsatt for sent, mener retten at reklamasjonsinnsigelsen uansett ville vært tapt i dette tilfellet.
I entrepriseforhold bør ikke drøftelser av kravets realitet uten videre føre til tap av debitors innsigelse om at det er reklamert for sent. De ulovfestede reglene om passivitet synes bedre egnet til å fremme den løpende lojalitetsplikten som kjennetegner denne typen kontraktsforhold. Eventuelle realitetsdrøftelser vil imidlertid kunne inngå som et element i vurderingen av om reklamasjonsinnsigelsen må anses tapt ved passivitet, jf. HR-2020-2254-A avsnitt 58.
Det sentrale spørsmål i denne saken er om den prosjekterende gjennom sin opptreden og mulige passivitet ga oppdragiveren rimelig grunn til å tro at reklamasjonsinnsigelsen ikke ville bli gjort gjeldende. Dette vil blant annet bero på hvorvidt den prosjekterende hadde en særlig oppfordring til å gjøre innsigelsen gjeldende på et tidligere tidspunkt, og på hvorvidt oppdragsgiveren hadde et særlig behov for å innrette seg på at reklamasjonsinnsigelsen ikke ville bli påberopt. Helhetsvurderingen må skje i lys av de forventninger til gjensidig lojalitet som følger av avtaleforholdet mellom partene, jf. HR-2020-2254-A avsnitt 60.
Kleiva arbeidet i lang tid med å lukke avviket ved takutformingen etter at dette hadde blitt påpekt første gang av Norconsult 24. september 2018. Det var også Kleiva som anbefalte å søke om dispensasjon fra kravet i TEK10 § 13-17. Dispensasjonssøknaden ble utarbeidet av Kleiva og sendt til kommunen 28. august 2019 uten at han på dette tidspunktet tok noe forbehold om at Peab hadde reklamert for sent.
Saksbehandlingen i kommunen tok tid. Den 27. september 2019 sendte Hagen e-post til Kleiva hvor han ba om en bekreftelse på at Kleiva meldte saken til sitt forsikringsselskap dersom det ble et negativt utfall på dispensasjonssøknaden. Som tidligere nevnt mener retten at dette må anses som en nøytral reklamasjon. Dersom det var reklamert for sent på dette tidspunktet, slik Gjensidige anfører, anser retten at den prosjekterende i så fall også hadde en særlig oppfordring til å gjøre reklamasjonsinnsigelsen gjeldende, eller at det ble tatt forbehold om dette, hvilket ikke ble gjort.
Kommunen engasjerte Rambøll til å utføre en tredjepartskontroll. Rambøll avga sin rapport 20. mars 2020 og kommunen avslo dispensasjonssøknaden 23. mars 2020. Kleiva anbefalte å påklage kommunens avslag til fylkesmannen. Klagen ble utarbeidet av Kleiva og sendt til fylkesmannen 24. april 2020. Heller ikke i denne perioden ble det påberopt at det var reklamert for sent, og etter rettens syn var dette egnet til å forsterke en oppfatning om at det ikke ville bli gjort gjeldende noen reklamasjonsinnsigelse.
Fylkesmannen fattet vedtak 23. juli 2020 og Kleiva oversendte avslagsvedtaket til Peab 27. juli 2020. Kleiva informerte samtidig om at han hadde laget et forslag til å bygge om taket og at han hadde startet prosessen med å få dette godkjent av en uavhengig konsulent. Peab sendte deretter ny reklamasjon til Kleiva 4. august 2020. Etter rettens syn hadde den prosjekterende også på dette tidspunktet en særlig oppfordring til å gjøre reklamasjonsinnsigelsen gjeldende. Dette ble imidlertid ikke gjort. Kleiva oversendte i stedet reklamasjonen til Gjensidige sammen med sin redegjørelse 12. august 2022.
Kleiva startet videre arbeidet med å omprosjektere taket etter at han hadde mottatt det endelige avslaget fra fylkesmannen, jf. e-posten som Kleiva sendte til Peab 27. juli 2020. Kleiva engasjerte for egen regning sivilingeniør Haaland til å bistå ham i arbeidet med å få den planlagte ombyggingen av taket godkjent av kommunen.
Det var følgelig Kleiva som sørget for omprosjekteringen av taket og han dekket også kostnadene i forbindelse med dette. Etter rettens syn var dette en opptreden som ga Peab rimelig grunn til å tro at Kleiva også påtok seg ansvar for prosjekteringsfeilen, herunder at han var ansvarlig for å utbedre feilen. Når dette sammenholdes med at Kleiva i lang tid heller ikke hadde påberopt at det var reklamert for sent, mener retten at Peab måtte kunne innrette seg på at det ikke ville bli gjort gjeldende noen reklamasjonsinnsigelse.
Det var først i Gjensidiges brev av 13. oktober 2020 at det ble tatt forbehold om at det var reklamert for sent. Basert på en samlet vurdering av den forutgående kontakten mellom Kleiva og Peab, finner retten at reklamasjonsinnsigelsen var tapt på dette tidspunktet.
Gjensidige har anført at en eventuell erkjennelse fra Kleiva om reklamasjonsfristens utgangspunkt eller avbrudd vil være unntatt fra forsikringsdekning i henhold til kontraktsunntaket i forsikringsdokumentet på side 26. Dette er imidlertid ikke situasjonen her. Retten kan ikke se at tap av reklamasjonsinnsigelse etter de ulovfestede reglene om passivitet omfattes av kontraktsunntaket i forsikringsdokumentet. Forholdet er derfor heller ikke unntatt fra forsikringsdekning.
Retten har kommet til at Peab reklamerte rettidig etter NS 8401 punkt 13.4 annet ledd. Peab har da krav på erstatning for prosjekteringsfeilen etter NS 8401 punkt 13.3. Merutgiftene som ble forårsaket av prosjekteringsfeilen utgjør kr 2 058 598. Kravets størrelse er ikke bestridt og det avsies derfor dom for dette erstatningsbeløpet. Peab har videre krevd forsinkelsesrenter regnet fra 1. november 2020. Rentekravet er ikke bestridt og tas til følge.
Peab har vunnet saken, og har da etter hovedregelen i tvisteloven § 20-2 første ledd krav på full erstatning for sine sakskostnader. Retten har vurdert unntaksregelen i tvisteloven § 20-2 tredje ledd, men kan ikke se at det foreligger noen tungtveiende grunner som gjør det rimelig å frita Gjensidige for sakskostnadsansvaret i dette tilfellet. Advokat Dalby har fremlagt en sakskostnadsoppgave fra Peab på kr 252 015. Motparten har ikke kommet med innsigelser til oppgaven. Retten anser at oppgaven gir uttrykk for nødvendige kostnader i saken og legger den til grunn, jf. tvisteloven § 20-5.
Dommen er ikke avsagt innen fristen i tvisteloven § 19-4 femte ledd grunnet annen saksavvikling i tingretten.
DOMSSLUTNING
Saken gjelder krav om erstatning for prosjekteringsfeil.
Kontrakten som partene inngikk er basert på NS 8401. Prosjekteringsfeil er omhandlet i NS 8401 kapittel 13, og punkt 13.1 lyder slik:
«Det foreligger prosjekteringsfeil når oppdraget ikke er utført i samsvar med kontrakten og dette skyldes at kravet til faglig forsvarlig handlemåte eller aktsomhet ikke er overholdt.»
Det fremgår av kontraktens punkt 6.1 at Kleiva skulle gjennomføre prosjekteringen i henhold til relevante standarder og forskrifter. Det følger videre av NS 8401 punkt 8.1 at den prosjekterende skal utføre oppdraget i samsvar med gjeldende lover, forskrifter og enkeltvedtak.
Leilighetsbygget ble prosjektert etter dagjeldende regler i TEK10 (forskrift om tekniske krav til byggverk, 2010).
Norconsult gjennomførte en uavhengig kontroll av prosjektering bygningsfysikk. Kontrollen avdekket avvik fra TEK10 § 13-7 annet ledd, og denne forskriftsbestemmelsen lyder slik:
«Tak skal prosjekteres og utføres med tilstrekkelig fall og avløp slik at regn og smeltevann renner av, og slik at snøsmelting ikke fører til skadelig ising.»
I veiledning til bestemmelsen er det opplistet fem preaksepterte løsninger som vil oppfylle funksjonskravet, og det er særlig punkt 4 som er relevant i denne saken:
«Tak må utformes slik at man ikke får snøsmelting med skadelig ising til følge. På tak uten lufting må smeltevann ledes fra kaldere til varmere deler av taket og dreneres bort i nedløp som er frostfritt, uten bruk av varmekabler.»
Det aktuelle leilighetsbygget hadde tilnærmet flatt tak, og smeltevann skulle dreneres til utvendig ikke frostfritt rør. Takutformingen var derfor i strid med preaksepterte løsninger i TEK10 § 13-7 annet ledd. Funksjonskravet kan også oppfylles ved bruk analyse etter TEK10 § 2-1. Analysen må da verifisere at forskriftens funksjonskrav er oppfylt. Norconsult påpekte i sin avviksmelding at det var vesentlige faktorer som ikke var tilstrekkelig analysert og dokumentert. Kleiva søkte deretter om dispensasjon fra forskriftskravet i TEK10 § 13-17. I søknaden anførte Kleiva at avviket var kompensert ved økt isolasjonstykkelse, og at forskriftens funksjonskrav derfor var tilfredsstilt. Kleiva mente det bare var prinsippet om bortledning av takvann som representerte et avvik, nemlig at det ikke var benyttet innvendig nedløp, og det ble søkt om dispensasjon fra dette kravet.
Trysil kommune engasjerte Rambøll til å utføre en tredjepartskontroll. I likhet med Norconsult konkluderte Rambøll med at forskriftens funksjonskrav ikke var oppfylt. Etter dette avslo kommunen dispensasjonssøknaden. Kleiva påklagde kommunens avslag til fylkesmannen. Klagen ble ikke tatt til følge, og fylkesmannen uttalte blant annet følgende i sitt vedtak av 23. juli 2020:
«Klager viser til at det skal isoleres mer enn minstekravene i TEK10, noe som gir en u-verdi på 0,07 W/m2 K (mot 0,18 i forskriften). Fylkesmannen mener dette ikke er avgjørende, da u-verdien gjelder minstekrav i forhold til energieffektivitet. Det er ikke et krav som er ment å hindre snøsmelting på taket. Så lenge verdien ikke er 0, vil det være en viss varmelekkasje til taket som kan gi smeltevann. Vi er enig med klager i at tykkere isolasjon til en viss grad vil kunne begrense smeltevann og skadelig ising. Tiltaket påvirker likevel kun den ene faktoren som kan gi snøsmelting, jf. Rambølls notat, men ivaretar ikke de andre faktorene. Etter Fylkesmannens syn, vil klagers løsning, med tykkere isolasjon og kun utvendig nedløp, ikke hindre at det blir smeltevann og skadelig ising. Tiltaket vil ikke i tilstrekkelig grad kompensere for manglende frostfritt nedløp. Hensynene som er ment ivaretatt med § 13-17 gjør seg fortsatt gjeldende med styrke.
Fylkesmannen er etter dette kommet til at omsøkt løsning, uten frostfritt nedløp, vesentlig vil tilsidesette hensyn bak bestemmelsen det dispenseres fra og hensyn i lovens formålsbestemmelse. Det første vilkåret for dispensasjon etter § 19-2 er ikke oppfylt og det er derfor ikke rettslig grunnlag for å gi dispensasjon. Klagen tas med dette ikke til følge.»
Etter det endelige avslaget fra fylkesmannen måtte taket omprosjekteres og bygges om til en løsning som tilfredsstilte kravene i TEK10 § 13-17.
Retten bemerker at det forelå et kontraktsmessig avvik ettersom den prosjekterte takutformingen var i strid med TEK10 § 13-17. Det er oppstilt et strengt profesjonsansvar for den prosjekterende. Når kravet til faglig handlemåte ikke er overholdt, gjelder det et tilnærmet objektivt ansvar. Hvis det er prosjektert i strid med lover, forskrifter og andre offentlige vedtak, er det en klar presumsjon for at det foreligger prosjekteringsfeil. Det vil være nærmest utenkelig at dette kan skje uten at det foreligger uaktsomhet, jf. Hans Jakob Urbye, Kommentarer til NS 8401 og NS 8402, side 150. Det forventes med andre ord at den prosjekterende er fullt faglig oppdatert innen sitt felt, jf. HR-2020-2254-A avsnitt 29. Retten finner det derfor klart at det foreligger en prosjekteringsfeil som Kleiva er ansvarlig for, jf. NS 8401 punkt 13.1. Partene er også enige om dette.
Den aktuelle misligholdsbeføyelsen er erstatningsansvar. Det følger av NS 8401 punkt 13.3 at oppdragsgiveren kan kreve erstatning for påregnelig tap som følge av prosjekteringsfeil. Peab krever erstatning for merutgiftene som har påløpt ved ombygging av taket, og har fremsatt et erstatningskrav på kr 2 058 598. Gjensidige bestrider ikke kravets størrelse. På spørsmål fra retten bekreftet prosessfullmektigen til Gjensidige dette under hovedforhandlingen.
Det omtvistede punktet i saken er derfor kun om kravet er tapt som følge av for sen reklamasjon. I denne forbindelse er det for det første et spørsmål om prosjekteringsfeilen skyldes grov uaktsomhet, hvilket i så fall innebærer at Gjensidige er avskåret fra å påberope seg for sen reklamasjon. Dersom det ikke foreligger grov uaktsomhet, blir det neste spørsmålet om Peab har overholdt reklamasjonsfristen i prosjekteringskontrakten med Kleiva. Under forutsetning av at fristen ikke er overholdt, oppstår spørsmålet om prosjekteringssiden har tapt retten til å gjøre innsigelsen gjeldende.
Den prosjekterende kan ikke påberope seg for sen reklamasjon dersom prosjekteringsfeilen skyldes grov uaktsomhet, jf. NS 8401 punkt 13.4 fjerde ledd. Grov uaktsomhet er betinget av at det foreligger en opptreden fra den prosjekterende som er sterkt klanderverdig. Det vises til HR-2017-1977-A hvor Høyesterett uttaler følgende i avsnitt 15:
«Grov uaktsomhet forutsetter at skadevolderen har opptrådt på en måte som representerer et markert avvik fra forsvarlig handlemåte. Det må dreie seg om opptreden som er sterkt klanderverdig, og vedkommende må være vesentlig mer å klandre enn hvor det er tale om vanlig uaktsomhet, jf. Rt-1989-1318 og senere dommer som følger opp dette.»
Generelt kan grov uaktsomhet betegnes som en kvalifisert uaktsom atferd. Grensen mellom simpel og grov uaktsomhet trekkes på grunnlag av handlingens klanderverdighet, og beror på graden av avvik mellom den faktiske handlingen og normene for forsvarlig atferd. Når det gjelder entrepriseforhold spesielt, viser retten til Hans Jakob Urbye, Kommentarer til NS 8401 og NS 8402, på side 159 der det heter:
«Betegnelsen grov uaktsomhet må forbeholdes forhold som klart og markert fraviker fra det som er akseptabelt, uten at dette kan skyldes tilfeldige «glipp». Størrelsen på avviket fra det akseptable, risiko for skade eller tap ved den uaktsomme handlingen, dvs. den mulige konsekvensen av prosjekteringsfeilen, vil være momenter ved bedømmelsen av om feilen skyldes grov uaktsomhet.»
Overtredelse av offentligrettslige eller bransjerettslige normer for forsvarlig atferd kan være en indikasjon på grov uaktsomhet. Prosjektering i strid med TEK10 vil således være et moment i aktsomhetsvurderingen, men det er ingen automatikk i at dette i seg selv tilsier at forholdet er grovt uaktsomt, jf. LE-2020-66633. Det må alltid foretas en konkret vurdering i det enkelte tilfellet.
Det vises ellers til Tore Sandvik (sitert i Urbyes kommentarutgaven nevnt over) som uttaler i sin kommentar til NS 3401 at grov uaktsomhet vil være mest aktuelt for feilkonstruksjon basert på graverende misforståelser av kontraktsangivelser, eller i form av massive unnlatelser av instruksjon og tilsyn med arbeidenes utførelse. Han konkluderer med at det må foreligge et markert og vesentlig avvik fra det som regnes som forsvarlig adferd.
Retten bemerker at det var et annet arkitektfirma som var prosjekterende da det ble innhentet rammetillatelse. Prosjektet var rammegodkjent med tilnærmet flatt tak over midtfløyen med utstikkende taksperrer. Prosjektet var også lagt ut for salg med denne utformingen. Kleiva ble først engasjert som arkitekt etter at det var solgt et tilstrekkelig antall leiligheter slik at byggelån kunne innvilges. Kleiva overtok følgelig et rammegodkjent prosjekt som skulle detaljprosjekteres og følges opp gjennom utførelsesfasen frem til ferdigattest. Kleiva har forklart at det i et byggemøte ble formidlet at det var ønskelig at prosjektet skulle gjennomføres som vist i salgsprospektet med minst mulig endringer ettersom man fryktet at kjøperne ville protestere mot endringer. Kleiva detaljprosjekterte derfor taket i henhold til utformingen i rammetillatelsen og illustrasjonene i salgsprospektet.
Som tidligere nevnt var takutformingen i strid med preaksepterte løsninger i TEK10 § 13-17. Kleiva valgte å prosjektere taket basert på analyse for å opprettholde takets arkitektoniske utforming i henhold til rammetegningene.
Dersom det prosjekteres utenfor preaksepterte ytelser, må det utføres en analyse som verifiserer at forskriftens funksjonskrav er oppfylt, og TEK10 § 2-1 tredje ledd oppstiller nærmere krav til hvordan denne analysen skal gjennomføres og dokumenteres.
Det fremgår av fylkesmannens vedtak at analysen til Kleiva var utilstrekkelig. Fylkesmannen bemerket at tykkere isolasjon til en viss grad kunne begrense smeltevann og skadelig ising, men at dette likevel bare påvirket en av faktorene som kunne føre til snøsmelting, og at tiltaket ikke ivaretok de andre faktorene som var nevnt i Rambølls notat. Fylkesmannen konkluderte med at Kleivas løsning ikke i tilstrekkelig grad ville kompensere for manglende frostfritt nedløp. I Rambølls notat – som fylkesmannen henviste til – ble det gitt følgende vurdering av Kleivas analyse:
«Det finnes flere programmer som kan beregne temperaturfordeling i en konstruksjon, blant annet WUFI og FLIXO. Vurderingen som ansvarlig prosjekterende henviser til virker noe utilstrekkelig, da isolasjonsevnen til snø og varmeledningsevnen i konstruksjonen ikke er vurdert. I tillegg er det ikke vurdert at taket har varierende isolasjonstykkelse, noe som gir ulike overflatetemperaturer over taket.
[....]
Prosjektet strider med preaksepterte løsninger i TEK10 §13-17 (2) punkt 4, og analysen ansvarlig prosjekterende viser til tar ikke med nødvendige faktorer som påvirker overflatetemperaturen som er avgjørende for snøsmelting. I tillegg er prosjektet lokalisert i Trysil med fare for store snømengder og kalde vintre. Dette gir en større risiko for snøsmelting ved varmeledning gjennom tak eller solstråling som kan føre til isdannelse.»
Det er oppstilt et strengt profesjonsansvar, og dette gjelder ikke minst dersom den prosjekterende velger å prosjektere utenfor preaksepterte ytelser. Retten bemerker at preaksepterte ytelser representerer det minimumsnivået myndighetene har angitt som nødvendig for å oppfylle forskriftens krav. Det er derfor viktig at den prosjekterende tar hensyn til dette når det utføres en analyse etter TEK10 § 2-1.
Dersom det likevel viser seg at en utført analyse ikke er tilstrekkelig for å verifisere at forskriftens funksjonskrav er oppfylt, mener retten at dette ikke uten videre også innebærer at forholdet er grovt uaktsomt. Det bør være et visst spillerom før atferd som kan kritiseres, må anses som grovt uaktsomt.
Kleiva utførte en analyse som han mente dokumenterte at forskriftens funksjonskrav var oppfylt. Analysen bærer imidlertid preg av at han overvurderte effekten av det kompenserende tiltaket med tykkere isolasjon, og at han ikke var tilstrekkelig oppmerksom på at det også var andre faktorer som kunne føre til snøsmelting og isdannelse på takets ytterkant. Selv om tykkere isolasjon til en viss grad kunne begrense smeltevann og skadelig ising, var dette likevel ikke tilstrekkelig for å kompensere for manglende frostfritt nedløp.
Etter rettens syn vil ikke enhver feilvurdering ved en analyse være en kvalifisert uaktsom atferd. Retten mener at prosjekteringsfeilen i dette tilfellet ikke utgjør et så markant avvik fra forsvarlig handlemåte at Kleiva er vesentlig mer å klandre enn hvor det er tale om vanlig uaktsomhet. Heller ikke etter en samlet bedømmelse av alle momenter i saken kan det anses å foreligge grov uaktsomhet fra Kleivas side.
Den avtalte reklamasjonsfristen fremgår av NS 8401 punkt 13.4. Leilighetsbygget ble ført opp og overtatt av byggherren 1. april 2019. Forut for overtakelsen reguleres reklamasjonsfristen av NS 8401 punkt 13.4 første ledd. Oppdragsgiveren må da reklamere over en prosjekteringsfeil «uten ugrunnet opphold» etter at han faktisk ble kjent med feilen
Gjør han ikke det, taper han retten til å påberope seg feilen. Etter overtakelsen av leilighetsbygget reguleres reklamasjonsfristen av NS 8401 punkt 13.4 annet ledd. Oppdragsgiveren kan da bare påberope seg prosjekteringsfeil som reklameres «innen rimelig tid» etter at han burde ha oppdaget feilen.
Retten bemerker at det i henhold rettspraksis ikke ligger noen stor forskjell i kravene til reklamasjon «uten ugrunnet opphold» og «innen rimelig tid», jf. Hans Jakob Urbye, Kommentarer til NS 8401 og NS 8402, side 162.
Partene er uenige om reklamasjonsfristens utgangspunkt i denne saken.
Peab anfører at reklamasjonsfristen ikke startet å løpe før det var endelig avklart om avhjelpende tiltak kunne føre fram, og at det først var ved fylkesmannens vedtak av 23. juli 2020 at det ble klart at alternative tiltak ikke kunne begrense eller forebygge de aktuelle merutgiftene. Det gjøres derfor gjeldende at reklamasjonsfristen først startet å løpe 27. juli 2020 da Peab ble gjort med fylkesmannens vedtak.
Gjensidige anfører derimot at reklamasjonsfristen startet å løpe på et langt tidligere tidspunkt, og har påberopt fire alternative tidspunkter for dette. Forsikringsselskapet gjør gjeldende at reklamasjonsfristen begynte å løpe allerede 24. september 2018 da Norconsult sendte sin foreløpige avviksrapport, og at fristen i alle fall startet å løpe senest 20. mars 2020 da Rambøll konkluderte med at avviket ved takløsningen utgjorde et brudd på TEK10 § 13-7.
Det sentrale spørsmål blir etter dette hvilken betydning avhjelpende tiltak har for reklamasjonsfristens utgangspunkt, herunder hvilke tiltak som er relevante og rekkevidden av disse.
Ved vurderingen er det naturlig å ta utgangspunkt i erstatningsbestemmelsen i NS 8401 punkt 13.3 første ledd som lyder slik:
«Oppdragsgiveren kan kreve erstattet påregnelig tap som følge av prosjekteringsfeil. Han skal søke å forebygge og begrense skadevirkningene av den prosjekterendes feil.»
Skadelidtes plikt til å iverksette eventuelle avhjelpende tiltak er derved gjort til en del av erstatningsbestemmelsen, jf. HR-2020-2254-A avsnitt 31.
I Rt-2009-160, som gjaldt et tilsvarende kunnskapskrav i NS 3431 «Alminnelige kontraktsbestemmelser for totalentrepriser», la Høyesterett til grunn at entreprenøren måtte få tid til å avklare reklamasjonsgrunnlaget før fristen begynte å løpe. I avsnittene 47 og 48 heter det:
Selv om kompensasjonsbestemmelsen i NS 3431 har en noe annen utforming med hensyn til betydningen av avhjelpende tiltak, uttalte Høyesterett i HR-2020-2254-A avsnitt 33 at disse utgangspunktene også bør legges til grunn ved vurderingen av fristen for å varsle krav om erstatning etter NS 8401 punkt 13.4.
Retten legger derfor til grunn at oppdragsgiveren må få tid til å vurdere avhjelpende tiltak, før reklamasjonsfristen begynner å løpe. Kunnskap om kravets totale omfang kreves imidlertid ikke.
Søknad om dispensasjon fra kravet i TEK10 § 13-17 kunne være et aktuelt tiltak, og etter rettens syn måtte Peab få tid til å vurdere dette avhjelpende tiltaket. Oppdragsgiveren har bare krav på kompensasjon for merutgifter i den utstrekning han ikke kan begrense eller forebygge utgiftene med rimelige midler. Dersom dispensasjonssøknad ble innvilget, ville det heller ikke påløpe merutgifter til ombygging av tak.
Det fremgår av kontakten som Kleiva hadde med kommunens enhetsleder i byggesaken, at formålet med dispensasjonssøknaden nettopp var å unngå at taket måtte bygges om. Det vises blant annet til e-posten som Kleiva sendte til Peab 27. september 2019, hvor det sto følgende:
«Jeg har snakket med enhetsleder Rune Møller Poulsen i byggesak på telefonen. Han informerer at kommunen er litt usikker på hvordan den skal behandle søknaden om dispensasjon. De har derfor bedt om en uttalelse fra Direktoratet for Byggekvalitet, som de venter på.
Poulsen nevnte at det nå har gått en måned siden vi sendte søknaden og han vil gi den full prioritet sier han.
På min anmodning om at vi må slippe å bygge om taket og at det er en stor operasjon svarer han at det må vi unngå.»
Retten finner det ikke tvilsomt at dispensasjonssøknaden kunne forebygge de aktuelle merutgiftene dersom den ble innvilget. Etter rettens syn var en slik søknad derfor også et avhjelpende tiltak som Peab måtte få tid til å vurdere, før reklamasjonsfristen startet å løpe.
Gjensidige har blant annet anført at reklamasjonsfristen startet å løpe 4. april 2019 da Norconsults sendte avviksmelding til kommunen. Forsikringsselskapet gjør gjeldende at det på dette tidspunktet var klart at prosjekteringsfeilen ville medføre kostnader i forbindelse med ny søknadsprosess i kommunen og sannsynligvis ombygningskostnader. Retten finner at denne anførselen ikke kan føre fram.
Retten bemerker at varslingsregelen bare har betydning når oppdragsgiveren vil kreve merutgifter dekket av den prosjekterende. Etter det opplyste ble ikke Peab påført noen utgifter som var knyttet til dispensasjonssøknaden og den påfølgende klagen over kommunens avslag. Kleiva utførte dette arbeidet uten ekstrakostnad for Peab. Retten nevner for øvrig at Kleiva senere for egen regning engasjerte sivilingeniør Haaland til å omprosjektere taket, etter at han hadde mottatt det endelige avslaget fra fylkesmannen. Kleiva sendte også søknad om utbedring til kommunen uten kostnad for Peab.
Peab ble således ikke påført noen merutgifter forbundet med ovennevnte søknadsprosess eller omprosjekteringen av taket. Erstatningskravet fra Peab knytter seg utelukkende til merutgiftene som påløp ved selve ombyggingen av taket. Det var disse merutgiftene man forsøkte å unngå ved å søke om dispensasjon fra kravet i TEK10 § 13-17. Retten bemerker for øvrig at det ikke oppstilles krav om at avhjelpende tiltak må redusere merutgiftene i sin helhet. Det er tilstrekkelig at slike tiltak kan være aktuelle for å begrense eller forebygge merutgiftene, jf. Rt-2009-160 avsnitt 48.
Kommunen avslo dispensasjonssøknaden 23. mars 2020, hvilket var tre dager etter at Rambøll hadde avgitt sin rapport 20. mars 2020. Gjensidige anfører at Peab hadde kunnskap om prosjekteringsfeilen senest på dette tidspunktet. Forsikringsselskapet hevder det er uten betydning hva Kleiva og Peab mente om muligheten for at en klage til fylkesmannen kunne føre fram. Retten er ikke enig i dette.
Kleiva påklagde kommunens avslag til fylkesmannen. Det ville ikke oppstått noen merutgifter til ombygging av taket dersom denne klagen hadde ført fram. Etter rettens vurdering taler dette for at reklamasjonsfristen heller ikke startet å løpe før fylkesmannen hadde behandlet klagen og tatt stilling til denne.
Hårvard Hagen framholdt i sin forklaring for retten at det var Kleiva som ville påklage kommunens avslag til fylkesmannen, og at Peab aksepterte dette. Slik retten ser det var det naturlig at Peab stolte på at Kleiva som arkitekt også hadde forutsetninger for å vurdere om en klage kunne føre fram. Klagetiltaket var utvilsomt et forsøk på å unngå at taket måtte bygges om.
Så lenge Kleiva fortsatt arbeidet med å forsøke å lukke det aktuelle avviket ved takutformingen, kan retten ikke se at Peab hadde tilstrekkelig kunnskap om prosjekteringsfeilen før Kleiva hadde fått anledning til å sluttføre det avtalte arbeidet og det forelå et endelig vedtak fra fylkesmannen. Det vises til Høyesteretts uttalelser i HR-2020-2254-A avsnitt 45 som retten mener har overføringsverdi til vår sak.
Både den prosjekterende og oppdragsgiveren mente i dette tilfellet at det alternative tiltaket fortsatt var aktuelt. Dersom det oppstilles krav til varslingsplikt i en fase hvor avvik forsøkes lukket, vil dette kunne medføre at oppdragsgiveren også blir mer skeptisk til at den prosjekterende får anledning til å utføre avhjelpende tiltak. I stedet for at man konsentrerer seg om å lukke avvik gjennom alternative tiltak, blir fokuset snudd over til reklamasjonshåndtering dersom det oppstilles krav til varslingsplikt i en slik fase. Etter rettens syn vil verken oppdragsgiveren, den prosjekterende eller ansvarsforsikringsselskapet til den prosjekterende være tjent med en slik løsning.
Kleiva framholdt for øvrig i sin vitneforklaring at han ikke mente det var naturlig med noen reklamasjon før dispensasjonssøknaden var endelig avgjort. Kleiva trodde hans løsning ville bli akseptert slik at avviket ble lukket. Kleiva forklarte at det var derfor han heller ikke hadde meldt saken til sitt forsikringsselskap på et tidligere tidspunkt.
Så lenge oppdragsgiveren mener at pågående alternative tiltak fra den prosjekterende kan være aktuelle, er det etter rettens syn ikke naturlig at reklamasjonsfristen starter å løpe. Varslingsfristen inntrer først når oppdragsgiveren blir klar over at slike tiltak ikke kan begrense eller forbygge merutgiftene, jf. Rt-2009-160 avsnitt 48 og HR-2020-2254-A avsnitt 33.
Etter rettens vurdering var det først ved fylkesmannens vedtak av 23. juli 2020 at Peab ble klar over at dispensasjonssøknaden ikke kunne begrense eller forebygge de aktuelle merutgiftene. Retten er derfor kommet til at reklamasjonsfristen først startet å løpe 27. juli 2020 da Peab ble gjort kjent med fylkesmannens vedtak.
Det neste spørsmålet blir om Peab reklamerte over prosjekteringsfeilen «innen rimelig tid», jf. NS 8401 punkt 13.4 annet ledd.
Retten finner innledningsvis grunn til å bemerke at Peab tidligere hadde varslet Kleiva om konsekvensene ved et eventuelt negativt utfall på dispensasjonssøknaden. Det vises til e-posten som Håvard Hagen sendte til Kleiva 27. september 2019, hvor Hagen blant annet skrev følgende:
«Skal svaret bli negativt må vel dette håndteres som en forsikringssak. Ber om tilbakemelding en eventuell bekreftelse på at saken meldes til forsikring ved negativt utfall.»
Retten bemerker at det oppstilles visse krav til reklamasjonens innhold. Reklamasjonen må fremstå som en meddelelse til den prosjekterende om at oppdragsgiveren påberoper seg en prosjekteringsfeil, og det må gis uttrykk for hva denne feilen består i. Videre må det fremgå at man fremsetter et rettslig krav i forbindelse med påklagede forholdet, eller i det minste et varsel om at man senere vil fremsette et spesifisert krav. I første omgang kan reklamasjonen være nøytral, slik at oppdragsgiver bare varsler om at det senere blir fremsatt et krav, uten at det i første omgang angis hva slags krav eller kravets omfang, jf. Hans Jakob Urbye, Kommentarer til NS 8401 og NS 8402, side 160
Etter rettens vurdering må e-posten som Hagen sendte til Kleiva 27. september 2019 anses som en nøytral reklamasjon. Retten mener at det ut fra sammenhengen fremgikk tilstrekkelig klart hvilken feil som ble påberopt. Et eventuelt avslag på søknaden ville innebære at takutformingen var i strid med kravet i TEK10 § 13-17 og at taket måtte bygges om. Hagen ba om en bekreftelse på at Kleiva meldte saken til sitt forsikringsselskap dersom det ble et slikt negativt utfall på dispensasjonssøknaden. Etter rettens syn kan dette vanskelig forstås på annen måte enn at Kleiva ville bli holdt ansvarlig for feilen, og at Peab ville fremsette et krav mot hans forsikringsselskap på et senere tidspunkt.
Fylkesmannens endelige avslagsvedtak ble senere oversendt til Peab den 27. juli 2020. Kleiva informerte samtidig Peab om at han hadde laget et forslag til å bygge om taket og at han hadde startet prosessen med å få dette godkjent av en uavhengig konsulent.
Peab fulgte deretter opp sin tidligere reklamasjon, og sendte ny e-post til Kleiva den 4. august 2020. Det fremgikk av e-posten at Peab mente det var ar en rådgiverfeil som var årsaken til at takkonstruksjonen måtte utbedres, og at denne utbedringen derfor måtte dekkes av Kleivas ansvarsforsikring. Kleiva oversendte denne reklamasjonen til Gjensidige 12 august 2020 og han ga samtidig en redegjørelse for saksforholdet. Det fremgår tydelig av denne redegjørelsen at Kleiva hadde oppfattet hva det ble reklamert over. Kleiva ga først en beskrivelse av saksgangen, og han skrev deretter følgende:
Herved melder jeg derfor inn et mulig krav mot mitt foretak fra Peab AS til dekning av kostnader forbundet med ombygging av deler av taket over midtfløyen av The Lodge, Byggetrinn 1 i Trysil.»
Retten mener Peabs e-post av 4. august 2020 oppfylte innholdskravene til en reklamasjon. Dette er for øvrig heller ikke bestridt av Gjensidige.
Som det fremgår ovenfor er det lagt til grunn at reklamasjonsfristen startet å løpe 27. juli 2020. Det følger av NS 8401 punkt 13.4 annet ledd at oppdragsgiveren deretter må fremsette en reklamasjon «innen rimelig tid.» Det dreier seg om en kort frist som normalt begrenser seg til den tid det tar å saksbehandle kravet på en slik måte at en reklamasjon kan fremsettes, jf. HR-2020-2254-A. I den nevnte dommen kom Høyesterett til at rundt to uker til å saksbehandle reklamasjonen burde være tilstrekkelig. Etter rettens syn bør en tilsvarende frist legges til grunn i denne saken. Peab reklamerte etter rundt én uke, og retten er derfor kommet til at reklamasjon ble fremsatt «innen rimelig tid».
Gjensidige har anført at det likevel ikke er reklamert rettidig fordi reklamasjonen ikke ble fremsatt av noen som var oppgitt som Peabs representanter i kontraktens punkt 1.2. Forsikringsselskapet hevder reklamasjonen ikke oppfyller formkravene i NS 8401 punkt 5.8, og at det derfor heller ikke ble reklamert rettidig etter NS 8401 punkt 13.4. Retten finner det klart at denne anførselen ikke kan føre fram.
Partenes representanter med nødvendige fullmakter var angitt i kontraktens punkt 1.2. Finn Kleiva var oppgitt som representant for den prosjekterende. Jostein Fuglerud (prosjekteringsleder), Rune Hagen (prosjektleder) og Trond Dahl (prosjektleder) var oppgitt som representanter for oppdragsgiver. Det fremgår videre av kontraktens punkt 1.1 at partene var enige om e-post skulle gjelde som skriftlig kommunikasjon mellom partene.
Det var endringer underveis i prosjektet av Peabs representanter. Håvard Hagen ble ansatt som prosjektsjef i Peab 1. mars 2019. Hagen tok da over dialogen med Kleiva vedørende det aktuelle avviket ved takutformingen. Retten finner det uten betydning at det ikke ble sendt et eget skriftlig varsel til Kleiva om at Hagen var ny representant i henhold til kontraktens punkt 2.1. Etter rettens syn fremgikk dette klart av den kontakten som Hagen hadde med Kleiva i prosjektet. Det fremgikk også av e-postkorrespondansen med Kleiva at Hagen var prosjektsjef i Peab, herunder fremgikk dette av e-posten som ble sendt til Kleiva 27. september 2019 hvor Hagen fremsatte en nøytral reklamasjon. Det er videre på det rene at Kleiva forholdt seg til at Hagen var Peabs representant i prosjektet. Kleiva hadde utstrakt kontakt med Hagen om det aktuelle avviket ved takutformingen.
Reklamasjonen som ble fremsatt per e-post 4. august 2020, ble sendt til Kleiva fra Anders Berger som er Controller i Peab. Reklamasjonen var klarert med Håvard Hagen. Dette var også synlig for Kleiva ettersom Hagen sto oppført i kopifeltet. Kleiva forholdt seg også til reklamasjonen. Som det fremgår ovenfor videresendte Kleiva denne reklamasjonen til Gjensidige sammen med sin redegjørelse. Varslingsbestemmelsen som Gjensidige har vist til NS 8401 punkt 5.8, lyder for øvrig slik:
«Varsel, krav og andre meldinger som skal gis etter kontrakten, skal sendes til partenes representanter etter 5.1 eller til avtalte adresser for varsling.»
Reklamasjonen ble sendt til Kleiva som var den oppgitte representanten for den prosjekterende i henhold til kontraktens punkt 2.1. Det foreligger derfor ingen formfeil ved reklamasjonen.
Retten er etter dette kommet til at det ble reklamert rettidig. Peab har derfor krav på erstatning for prosjekteringsfeilen etter NS 8401 punkt 13.3.
Selv om det ikke er nødvendig for resultatet finner retten etter omstendighetene grunn til å komme med noen bemerkninger også til dette spørsmålet.
Dersom reklamasjonsfristen hadde startet å løpe på et tidligere tidspunkt, som anført av Gjensidige, slik at reklamasjonen da hadde vært fremsatt for sent, mener retten at reklamasjonsinnsigelsen uansett ville vært tapt i dette tilfellet.
I entrepriseforhold bør ikke drøftelser av kravets realitet uten videre føre til tap av debitors innsigelse om at det er reklamert for sent. De ulovfestede reglene om passivitet synes bedre egnet til å fremme den løpende lojalitetsplikten som kjennetegner denne typen kontraktsforhold. Eventuelle realitetsdrøftelser vil imidlertid kunne inngå som et element i vurderingen av om reklamasjonsinnsigelsen må anses tapt ved passivitet, jf. HR-2020-2254-A avsnitt 58.
Det sentrale spørsmål i denne saken er om den prosjekterende gjennom sin opptreden og mulige passivitet ga oppdragiveren rimelig grunn til å tro at reklamasjonsinnsigelsen ikke ville bli gjort gjeldende. Dette vil blant annet bero på hvorvidt den prosjekterende hadde en særlig oppfordring til å gjøre innsigelsen gjeldende på et tidligere tidspunkt, og på hvorvidt oppdragsgiveren hadde et særlig behov for å innrette seg på at reklamasjonsinnsigelsen ikke ville bli påberopt. Helhetsvurderingen må skje i lys av de forventninger til gjensidig lojalitet som følger av avtaleforholdet mellom partene, jf. HR-2020-2254-A avsnitt 60.
Kleiva arbeidet i lang tid med å lukke avviket ved takutformingen etter at dette hadde blitt påpekt første gang av Norconsult 24. september 2018. Det var også Kleiva som anbefalte å søke om dispensasjon fra kravet i TEK10 § 13-17. Dispensasjonssøknaden ble utarbeidet av Kleiva og sendt til kommunen 28. august 2019 uten at han på dette tidspunktet tok noe forbehold om at Peab hadde reklamert for sent.
Saksbehandlingen i kommunen tok tid. Den 27. september 2019 sendte Hagen e-post til Kleiva hvor han ba om en bekreftelse på at Kleiva meldte saken til sitt forsikringsselskap dersom det ble et negativt utfall på dispensasjonssøknaden. Som tidligere nevnt mener retten at dette må anses som en nøytral reklamasjon. Dersom det var reklamert for sent på dette tidspunktet, slik Gjensidige anfører, anser retten at den prosjekterende i så fall også hadde en særlig oppfordring til å gjøre reklamasjonsinnsigelsen gjeldende, eller at det ble tatt forbehold om dette, hvilket ikke ble gjort.
Kommunen engasjerte Rambøll til å utføre en tredjepartskontroll. Rambøll avga sin rapport 20. mars 2020 og kommunen avslo dispensasjonssøknaden 23. mars 2020. Kleiva anbefalte å påklage kommunens avslag til fylkesmannen. Klagen ble utarbeidet av Kleiva og sendt til fylkesmannen 24. april 2020. Heller ikke i denne perioden ble det påberopt at det var reklamert for sent, og etter rettens syn var dette egnet til å forsterke en oppfatning om at det ikke ville bli gjort gjeldende noen reklamasjonsinnsigelse.
Fylkesmannen fattet vedtak 23. juli 2020 og Kleiva oversendte avslagsvedtaket til Peab 27. juli 2020. Kleiva informerte samtidig om at han hadde laget et forslag til å bygge om taket og at han hadde startet prosessen med å få dette godkjent av en uavhengig konsulent. Peab sendte deretter ny reklamasjon til Kleiva 4. august 2020. Etter rettens syn hadde den prosjekterende også på dette tidspunktet en særlig oppfordring til å gjøre reklamasjonsinnsigelsen gjeldende. Dette ble imidlertid ikke gjort. Kleiva oversendte i stedet reklamasjonen til Gjensidige sammen med sin redegjørelse 12. august 2022.
Kleiva startet videre arbeidet med å omprosjektere taket etter at han hadde mottatt det endelige avslaget fra fylkesmannen, jf. e-posten som Kleiva sendte til Peab 27. juli 2020. Kleiva engasjerte for egen regning sivilingeniør Haaland til å bistå ham i arbeidet med å få den planlagte ombyggingen av taket godkjent av kommunen.
Det var følgelig Kleiva som sørget for omprosjekteringen av taket og han dekket også kostnadene i forbindelse med dette. Etter rettens syn var dette en opptreden som ga Peab rimelig grunn til å tro at Kleiva også påtok seg ansvar for prosjekteringsfeilen, herunder at han var ansvarlig for å utbedre feilen. Når dette sammenholdes med at Kleiva i lang tid heller ikke hadde påberopt at det var reklamert for sent, mener retten at Peab måtte kunne innrette seg på at det ikke ville bli gjort gjeldende noen reklamasjonsinnsigelse.
Det var først i Gjensidiges brev av 13. oktober 2020 at det ble tatt forbehold om at det var reklamert for sent. Basert på en samlet vurdering av den forutgående kontakten mellom Kleiva og Peab, finner retten at reklamasjonsinnsigelsen var tapt på dette tidspunktet.
Gjensidige har anført at en eventuell erkjennelse fra Kleiva om reklamasjonsfristens utgangspunkt eller avbrudd vil være unntatt fra forsikringsdekning i henhold til kontraktsunntaket i forsikringsdokumentet på side 26. Dette er imidlertid ikke situasjonen her. Retten kan ikke se at tap av reklamasjonsinnsigelse etter de ulovfestede reglene om passivitet omfattes av kontraktsunntaket i forsikringsdokumentet. Forholdet er derfor heller ikke unntatt fra forsikringsdekning.
Retten har kommet til at Peab reklamerte rettidig etter NS 8401 punkt 13.4 annet ledd. Peab har da krav på erstatning for prosjekteringsfeilen etter NS 8401 punkt 13.3. Merutgiftene som ble forårsaket av prosjekteringsfeilen utgjør kr 2 058 598. Kravets størrelse er ikke bestridt og det avsies derfor dom for dette erstatningsbeløpet. Peab har videre krevd forsinkelsesrenter regnet fra 1. november 2020. Rentekravet er ikke bestridt og tas til følge.
Peab har vunnet saken, og har da etter hovedregelen i tvisteloven § 20-2 første ledd krav på full erstatning for sine sakskostnader. Retten har vurdert unntaksregelen i tvisteloven § 20-2 tredje ledd, men kan ikke se at det foreligger noen tungtveiende grunner som gjør det rimelig å frita Gjensidige for sakskostnadsansvaret i dette tilfellet. Advokat Dalby har fremlagt en sakskostnadsoppgave fra Peab på kr 252 015. Motparten har ikke kommet med innsigelser til oppgaven. Retten anser at oppgaven gir uttrykk for nødvendige kostnader i saken og legger den til grunn, jf. tvisteloven § 20-5.
Dommen er ikke avsagt innen fristen i tvisteloven § 19-4 femte ledd grunnet annen saksavvikling i tingretten.
DOMSSLUTNING
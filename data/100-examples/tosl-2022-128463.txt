Saken gjelder gyldigheten av vedtak 17.06.2022 fattet av Politidirektoratet (POD) om tilbakekall av våpenkort.
Bakgrunnen for vedtaket er et møte den 01.11.2020 mellom A (saksøker) på den ene siden og B og C på den andre siden. Møtet fant sted i kveldsmørket på saksøkers eiendom. B og C var på eiendommen med en varebil i forbindelse med at de angivelig skulle hente en dør på en hytte. Saksøker brukte en ATV til å kjøre til B og C. Et sentralt tvistepunkt er om saksøker hadde med en hagle under denne kontakten og hva som for øvrig skjedde.
Politiet mottok en anmeldelse den 11.11.2020 fra B angående hendelse på møtet. Saksøker og C ble avhørt av politiet den 15.01.2021. POD sendte den 04.05.2021 forhåndsvarsel om tilbakekall av saksøkers våpenkort og et pålegg om umiddelbar innlevering av våpen, våpendeler og ammunisjon. Øst politidistrikt fattet vedtak 06.09.2021 om tilbakekall av våpenkortet, og gjentok innleveringspålegget. Vedtaket ble påklaget av saksøker den 14.09.2021. Straffesaken ble henlagt på bevisets stilling den 20.09.2021. Øst politidistrikt opprettholdt vedtaket og oversendte klagesaken til POD den 23.11.2021. POD fattet endelig vedtak 17.06.2022 om tilbakekall av saksøkers våpenkort.
Saksøker tok ut stevning 09.09.2022 ved Oslo tingrett med påstand om at POD sitt vedtak av 17.06.2022 er ugyldig. Staten ved Justis- og beredskapsdepartementet innga tilsvar 14.10.2022 med påstand om frifinnelse. Hovedforhandling ble holdt i Oslo tingrett den 25.01.2023. Saksøker møtte og var representert av advokatfullmektig Maria Romundstad. Staten var representert av advokat Kristine Møse. Saksøker avga partsforklaring. Retten mottok to vitneforklaringer og dokumentasjon som fremgår av rettsboken.
Vedtaket 17.06.2022 bygger på feil faktum. Saksøker har ikke fremsatt trusler om våpenbruk eller hatt med våpen i møte med B og C den 01.11.2020. Saksøker har heller ikke oppbevart våpen på en uforsvarlig måte. Saken reguleres av våpenloven av 1961. Det har likevel ikke betydning for resultatet hvilken lov som kommer til anvendelse. Saksøker er edruelig, pålitelig og skikket til å ha skytevåpen. Det er ikke rettslig grunnlag for tilbakekall av våpenkortet.
Saksøkerens påstand
Vedtaket bygger på riktig faktum og rettsanvendelse. Det er ingen feil som leder til ugyldighet. Saken reguleres av våpenloven av 2018. Vilkårene for tilbakekall av våpenkortet er oppfylt, jf. våpenloven § 31, jf. § 16. Staten er enig i at vedtaket er ugyldig dersom retten kommer til at det ikke er sannsynliggjort at våpenet var tilstede ved møtet den 01.11.2020.
Saksøktes påstand
Saken gjelder gyldighetsprøving av forvaltningsvedtak om tilbakekall av våpenkort. Partene er enige at domstolene har full prøvingskompetanse, at det gjelder et beviskrav om alminnelig sannsynlighetsovervekt, men at det er staten som har bevisbyrden. Retten er enig i disse utgangspunktene.
Politidirektoratet har i vedtaket 17.06.2022 kommet til at våpenloven av 2018 § 31, jf. § 16 gir hjemmel for tilbakekall av våpenkort.
Saksøker har anført at vedtaket bygger på feil faktum. Det sentrale faktiske tvistetemaet i saken er om saksøker hadde med en hagle og opptrådte truende i møte med to andre personer den 01.11.2020.
Det er ubestridt at saksøker påtraff B og C den 01.11.2020. B og C skulle hente en dør på ei hytte på saksøkers eiendom etter avtale med hytteeieren. B og C kjørte en varebil og ble på et tidspunkt stående fast i snøen i veigrøfta. Saksøker observerte dette fra sin bolig og oppsøkte B og C med sin sekshjuling (ATV).
I den konkrete bevisvurderingen er retten kommet til at det er sannsynliggjort at saksøker hadde hagle festet på tvers i et stativ foran styret på ATV’en under møtet med B og C. I bevisvurderingen har retten lagt avgjørende vekt på at B og C konsekvent har forklart at saksøker hadde medbrakt en hagle på denne måten. Forklaringene er fastholdt i henholdsvis anmeldelse til politiet, politiavhør og vitneforklaring i retten. Etter rettens vurdering er det ingen holdepunkter for å trekke B og C sine forklaringer i tvil. Observasjonen av våpenet ble gjort på kort avstand. Det var riktignok ikke dagslys, men det var lys fra både ATV’en og varebilen. Retten kan heller ikke se at C og B har noe motiv for å forklare seg usant. De har ingen relasjoner til saksøker.
I bevisvurderingen har også retten vektlagt at saksøker i politiforklaringen forklarte at han «hadde kanskje noe sånt» med sikte til hagle på ATV’en, og videre at «Jeg husker ikke helt om vi hadde den med». Retten forstår disse uttalelsene slik at saksøker holdt det åpent for at haglen var med, men at han likevel ikke bekrefter dette. I retten forklarte saksøker at det må ha vært et toppstag (redskap for å feste ulike ting til traktoren) som B og C observerte. Etter rettens vurdering fremstår den forklaringen oppkonstruert og lite troverdig.
Retten er kommet til at det er sannsynlighetsovervekt for at saksøker hadde med en hagle montert i et stativ foran på ATV’en i møte med B og C den 01.11.2020.
Retten er også kommet til at det er sannsynlig at saksøker fremsto truende i møtet. I bevisvurderingen har retten lagt avgjørende vekt på forklaringene til B og C. Retten finner det sannsynlig at saksøker trodde at B og C hadde uærlige hensikter på eiendommen og at saksøker var aggressiv i møte med dem. Retten legger til grunn at saksøker ved påtreffet var svært sint, at han lente seg over styret og holdt i hagla, samt at han blant annet sa til C og B at dersom de hadde vært utlendinger så hadde han skutt først og spurt etterpå.
Saksøker forklarte selv i retten at han innledningsvis var litt høymeldt i stemmen, men at stemningen var grei etter at det ble avklart at de skulle hente ei dør. Etter rettens vurdering endrer ikke saksøkers forklaring at det er sannsynlig at han fremsto som truende når det tas hensyn til kroppsspråk, verbale utsagn og den medbrakte haglen.
Etter dette er retten kommet til at det er sannsynliggjort at saksaksøker hadde med en hagle og opptrådte truende overfor B og C den 01.11.2020. Vedtaket bygger ikke på feil faktum.
Hva gjelder rettsanvendelsen viser retten til at partene er uenige om det er våpenloven av 1961 eller 2018 som kommer til anvendelse, men at det er enighet om at lovvalget ikke får betydning for resultatet i denne saken.
Våpenloven 1961 § 10 første ledd lyder:
«Politimesteren skal tilbakekalle våpenkort hvis innehaveren ikke er edruelig og pålitelig eller dersom han av særlige grunner kan anses som uskikket til å ha skytevåpen.»
Våpenloven 2018 § 31 første ledd gir hjemmel for å tilbakekalle tillatelse til å ha våpen når blant annet vilkårene i § 16 ikke lenger er oppfylte. Paragraf § 16 første ledd har følgende ordlyd:
«Politiet kan berre gje løyve til å erverve og ha løyvepliktige skytevåpen, våpendelar og ammunisjon etter §§ 5, 6 eller 7 til personar som oppfyller krav til vandel og edruskap, og som ikkje av andre grunnar er uskikka. Med uskikka etter første punktum meiner ein helsemessige forhold, tilknyting til kriminelle miljø eller andre forhold som påverkar evna til å bruke, eller tilliten til at vedkomande vil bruke gjenstanden i samsvar med vilkår eller føresetnader for løyvet.»
I lovforarbeidene til våpenloven 2018 er det presisert at formålet med å ikke videreføre vilkåret om «særlige grunner» er for å «framheve at det ikkje er strengare krav for å tilbakekalle løyvet på dette grunnlaget enn for tilbakekall grunna brot på kravet til vandel og edruskap», jf. Prop.165 L (2016–2017) side 85.
Retten er kommet til at vilkårene for tilbakekall av våpenkortet er oppfylte både etter ny og gammel lov. Det er derfor ikke behov for å ta stilling til hvilken lov som kommer til anvendelse. Eventuelt anvendelse av uriktig lov i vedtaket er ikke en feil som kan føre til ugyldighet, idet resultatet ville blitt den samme ved bruk av riktig lov.
I subsumsjonen viser retten til at saksøker opptrådte truende med våpen overfor to ukjente personer som han oppsøkte i kveldsmørket. Atferden viser en holdning til våpenbruk som ikke er forenelig med å ha tillatelse til å ha skytevåpen. Etter rettens vurdering viser saksøkers handlinger at det foreligger særlige grunner som gjør han uskikket til å ha skytevåpen. Saksøker oppfyller ikke de personlige vilkårene for å ha skytevåpen. Vilkårene for tilbakekall av våpenkortet er oppfylte.
Etter dette er retten kommet til at vedtaket ikke lider av feil som fører til ugyldighet. Staten v/ Justis- og beredskapsdepartementet frifinnes.
Saksøkte har vunnet saken og har etter hovedregelen i tvisteloven § 20-2 første ledd kravpå full erstatning for sine sakskostnader. Saksøkte har fremsatt et sakskostnadskrav på88 000 kroner. Saksøker hadde ingen innvendinger til saksøktes kostnadsoppgave. Retten er kommet til at de krevde kostnader er nødvendige og rimelige, jf. tvisteloven § 20-5. Kravet tas til følge. Oppfyllelsesfristen er to uker fra forkynnelsen av dommen, jf.tvisteloven § 19-7 første ledd.
DOMSSLUTNING
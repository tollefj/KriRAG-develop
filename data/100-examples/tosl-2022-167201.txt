Etter at retten mottok den i utgangspunktet rettidige klagen fra namsmannen 17.11.2022, ble det samme dag sendt brev til A om at han ville motta faktura med krav om forskuddsbetaling av rettsgebyr. I brevet ble han gjort oppmerksom på at fakturaen kunne komme som e-post, eFaktura, Digipost eller i postkassen. Brevet orienterte også om at dersom gebyret ikke ble betalt innen den fristen som er fastsatt i fakturaen, ville saken kunne bli avvist, jf rettsgebyrloven § 3 sjette ledd. A signerte for mottakelse av brevet den 18.11.2022.
Betalingsfristen i fakturaen fra retten var 02.12.2022. A betalte ikke før den 07.12.2022. Retten sendte 08.12.2022 brev til A og varslet om mulig avvisning grunnet for sen betaling av rettsgebyr, j rettsgebyrloven § 3 sjette ledd, samt orienterte om reglene om oppfriskning. Den 20.12.2022 sendte A epost (signert elektronisk 21.12.2022) og begjærte oppfriskning.
Tvisteloven § 16-12 lyder slik:
«§ 16-12.Vilkårene for oppfriskning
Her skyldes oversittelse av fristen for betaling av rettsgebyr, ut fra hva A har skrevet til retten i sitt siste innlegg, at A ikke så etter fakturaen i sin nettbank før etter at betalingsfristen var ute. Dette gjorde han selv om han mottok rettens brev av 17.11.2022 den 18.11.2022, da han kvitterte for mottakelse av brevet. Rettens brev av 17.11.2022 varslet ham om at det ville komme faktura med betalingsfrist og at denne kunne komme blant annet som efaktura. Betalingsfristen i efakturaen var to uker etter at A mottok rettens brev 17.11.2022. Etter rettens vurdering må A bebreides for å ikke tidligere ha sett etter fakturaen i nettbanken og dermed betalt innen fristen, etter at han fikk rettens brev 17.11.2022, som var foranlediget av at han selv hadde reist sak for retten. Å få efaktura gjennom nettbank er etter rettens vurdering en normal måte å få faktura på. At slik fremsendelse kunne skje var som sagt varslet av retten. Det har etter rettens vurdering verken vært utenfor As kontroll eller umulig eller uforholdsmessig byrdefullt for A å følge med i nettbanken om det kom en efaktura i denne situasjonen, slik at han kunne betalt rettsgebyret innen fristen. A har anført at det ville vært vanskelig å finne fakturaen i nettbanken og at dette gjør forsinkelsen unnskyldelig. Retten ser imidlertid at etter at han undersøkte nettbanken mer enn to uker etter at rettens brev hadde varslet om at det ville komme en faktura, så fant han fakturaen og betalte den da (for sent). Retten kan ikke se at anførte forhold omkring As vanskeligheter med å finne frem i sin egen nettbank får betydning for oppreisningsspørsmålet, idet han burde undersøkt nettbanken tidligere. Retten kan etter dette ikke se at oppfriskning skal eller bør gis etter tvisteloven § 16-12 første, jf andre ledd.
Spørsmålet blir etter dette om oppfriskning kan og bør gis etter § 16-12 tredje ledd, grunnet at det vil være urimelig å nekte parten videre behandling av saken på grunn av forsømmelsen. Ved avgjørelsen skal det legges særlig vekt på forsømmelsens karakter, partens interesse i å foreta prosesshandlingen og hensynet til motparten.
Avgjørelsen beror med disse utgangspunkter på en helhetsvurdering av om oppfriskning er rimelig. Det sentrale ved vurderingen er en interesseavveining mellom partene og forsømmelsens karakter. Relevante momenter er blant annet graden av skyld, om saken gjelder spørsmål av stor personlig eller økonomisk betydning, og hensynet til å oppnå en materielt riktig avgjørelse.
Saken gjelder et utlegg i en fast eiendom som klageren etter det opplyste tidligere eide, men hvor han fortsatt står som hjemmelshaver i grunnboken. Dette skyldes etter det opplyste at hans rettsetterfølger ikke har villet tinglyse skjøte for å spare dokumentavgift. Retten finner ikke noen grunn til å betvile disse opplysningene fra klageren. Saken fremstår ikke å gjelde personlige forhold for klageren, men mer forretningsbetonte forhold. Den økonomiske betydningen av saken for klageren, som tidligere eier og da selger i en slik transaksjon som her har skjedd, fremstår som uopplyst for retten. Kjøperen synes bevisst å ha tatt den risikoen som det innebærer å ikke tinglyse et erverv. En bank har tinglyst en pantobligasjon samme dag som en urådighetserklæring er tinglyst (01.04.2022), og disse tinglysingene synes å ha med transaksjonen å gjøre. Retten kan ikke se hvilke økonomiske konsekvenser saken vil ha for A, ut over at den påklagde utleggsforretning muligens kan medføre dekning av pengekrav som klagemotparten har mot A (med forbehold for hva bankens foranstående pantobligasjon måtte medføre for et eventuelt besluttet tvangssalg, jf tvangsfullbyrdelsesloven § 11-20 og § 11-30). Om forholdet i sin tid kan medføre at det oppstår pengekrav mot A på erstatningsrettslig eller annet grunnlag, kan verken utelukkes, konstateres eller sannsynlighetsvurderes på noen måte slik som saksforholdet her er opplyst for retten. Intet er anført om slike forhold. Retten kan slik saksforholdet er opplyst ikke se at forhold på As side med tyngde taler for at oppfriskning gis.
At A er selvprosederende, taler likevel for en noe større aksept for fristoversittelsen enn om han var representert ved advokat. Men det er her tale om en klar overskridelse av betalingsfristen. Etter rettens syn er forsømmelsen klart klanderverdig når rettsgebyret ble betalt først 5 dager etter at fristen løp ut. Det fremgikk også tydelig av tingrettens brev 17.11.2022 at han måtte betale rettsgebyret innen fristen og at klagen ellers kunne bli avvist. Han kontaktet heller ikke tingretten for å be om noen utsettelse av betalingsfristen.
Motparten har trolig på den annen side i begrenset grad innrettet seg på at klagen ville bli avvist på grunn av manglende betaling av ankegebyr. Om saken haler ut i tid er dette likevel uheldig for motparten.
Hensynet til å oppnå en materielt riktig avgjørelse er også et viktig moment i vurderingen av om oppfriskning skal gis, jf f eks Rt-2012-803 avsnitt 32.
Saken gjelder som sagt utlegg som er tatt i eiendom som klageren har solgt, men uten at grunnbokshjemmel er overført til kjøperen. Når det gjelder rettsregler av betydning for klagens materielle spørsmål, viser retten til HR-2021-1773-A avsnitt 28-30, jf også tvangsfullbyrdelsesloven § 7-1 andre ledd, som viser til dekningsloven kapittel 2:
«Når et dokument er registrert, går det rettserverv som dokumentet gir uttrykk for, i kollisjonstilfelle foran rettserverv som ikke er registrert samtidig eller tidligere.»
Hvorvidt utleggstakeren er i god tro eller ikke, er etter tinglysingsloven § 20 første ledd uten betydning.
Den tilsynelatende motstridende regelen i tvangsfullbyrdelsesloven § 7-13 første ledd står tilbake for hva som følger av reglene om tinglysning og rettsvern, jf Rt-1995-1122.
I saken her har kjøperen ikke tinglyst sitt erverv og har da ikke oppnådd rettsvern mot klagemotparten som en av As kreditorer. Det er ikke fremkommet noe i saksforholdet som tilsier at det foreligger en situasjon hvor det kan gjelde unntak fra dette.
Når det gjelder om tvangssalg av eiendommen vil gi dekning eller ikke, er dette noe retten i tilfelle må vurdere under et eventuelt tvangssalg, jf tvangsfullbyrdelsesloven § 11-20 og § 11-30.
Retten kan ikke se at A har vist til noen klart prosedabel klagegrunn som tilsier at oppfriskning bør gis.
Samlet sett er retten kommet til at det ikke vil være urimelig å nekte A videre behandling av klagen. Retten vurderer at vilkårene for oppfriskning ikke er oppfylt, og at klagen skal avvises, jf rettsgebyrloven § 3 sjette ledd.
SLUTNING
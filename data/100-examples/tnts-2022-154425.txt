Tiltalte er en 52 år gammel russisk statsborger. Han er bosatt i byen [sted1], som ligger rett nord for polarsirkelen i [sted2] fylke i Russland. Der arbeider han som gruveinspektør under et statlig direktorat. Den 13. oktober 2022 reiste han inn i Norge fra Russland med bil gjennom Storskog grensestasjon i Finnmark. Målet med reisen var Svalbard og Barentsburg, hvor han skulle utføre sikkerhetstilsyn i en russisk gruve. Etter grensepasseringen reiste han først inn til Kirkenes. Det forhold han er tiltalt for, flyging med drone, fant sted der.
Tiltalte overnattet på hotell i Kirkenes og neste morgen, den 14. oktober 2022, reiste han med fly til Tromsø hvor han skulle fly videre til Longyearbyen. På Tromsø lufthavn Langnes ble han imidlertid pågrepet av politiet og satt i arrest kl. 11.19. Han ble fremstilt for retten den 15. oktober 2022 og ble deretter overført til fengsel kl. 14.45. Han har siden da sittet varetektsfengslet.
Etter en samlet vurdering av de bevis som er fremført under hovedforhandlingen finner retten det bevist utover enhver rimelig tvil at tiltalte, den 13. oktober 2022, som russisk statsborger, fløy med sin privateide drone av typen DJI mini, med en vekt på 249 gram, fra en parkeringsplass på taket av et kjøpesenter i Kirkenes ved to anledninger. Han fløy med dronen i perioden fra kl. 13.14 til ca. kl. 14.15 og deretter i en kortere periode fra kl. 18.14. Tiltalte visste naturlig nok at han var russisk statsborger og at han befant seg i Norge. Droneflygingen var en villet handling og hans formål med den var å ta fine bilder av norsk natur og arkitektur. Før tiltalte kom til Norge hadde han ikke på noen måte undersøkt om det var lovlig for russiske statsborgere å fly drone på norsk territorium.
Ved bevisvurderingen har retten først og fremst bygget på tiltaltes egen forklaring. Den understøttes av bilder og videoer som er funnet på hans mobiltelefon og på dronens fjernkontroll. Bilder tatt luften med dronens kamera viser blant annet tiltalte stående på den aktuelle parkeringsplassen med fjernstyringsenheten i hendene.
Tiltalebeslutningen gjelder overtredelse av Forskrift om restriktive tiltak vedrørende handlinger som undergraver eller truer Ukrainas territorielle integritet, suverenitet, uavhengighet og stabilitet (heretter «sanksjonsforskrift Ukraina») § 19.
Forskriften er gitt i medhold av Lov om gjennomføring av internasjonale sanksjoner (heretter «sanksjonsloven») § 2. Straffetrusselen fremgår av sanksjonsloven § 4 hvor det i første ledd er fastslått at den som overtrer bestemmelser gitt i medhold av sanksjonsloven §§ 1 og 2, straffes med bøter eller fengsel inntil tre år eller begge deler. Uaktsomme overtredelser straffes også, jf. § 4 andre ledd, som angir en lavere strafferamme i slike tilfeller. Se for øvrig også sanksjonsforskrift Ukraina § 22.
Sanksjonsforskrift Ukraina, som trådte i kraft 15. august 2014, er ment å innføre restriktive tiltak i Norge vedrørende handlinger som undergraver eller truer Ukrainas territorielle integritet, suverenitet, uavhengighet og stabilitet, og «bringe de norske tiltakene på samme linje som de restriktive tiltakene som EU har innført i forbindelse med konflikten i Ukraina», jf. kongelig resolusjon som innførte forskriften, PRE-2014-08-15-1076, kapittel 1. Nærmere bestemt skal den gjennomføre i Norge de sanksjoner som er vedtatt av Rådet for den europeiske union (heretter «Rådet») i forordning nr. 833/2014 «om restriktive foranstaltninger på baggrund af Ruslands handlinger, der destabiliserer situationen i Ukraine».
Den 28. februar 2022, etter Russlands folkerettsstridige angrep på Ukraina den 24. februar samme år besluttet Rådet å pålegge EUs medlemsstater å stenge sitt luftrom for russiske flyvninger. I rådsforordning 2022/334 vedtok Rådet deretter å innta en ny artikkel 3d i den foran nevnte forordning nr. 833/2014, som forbød
«... alle russiske luftfartøjer, der drives af russiske luftfartsselskaber, herunder som sælgende luftfartsselskab i code share-ordninger eller aftaler om reservering af kapacitet, eller for alle russisk registrerede luftfartøjer eller ikkerussisk registrerede luftfartøjer, som ejes eller chartres eller på anden måde kontrolleres af russiske fysiske eller juridiske personer, enheder eller organer, at lande på, lette fra eller overflyve Unionens område»
Som en konsekvens ble § 19 i den norske sanksjonsforskrift Ukraina endret den 18. mars 2022 og utformet etter den nye artikkel 3d i forordning nr. 833/2014. Sanksjonsforskrift Ukraina § 19 første ledd lyder slik:
«Det er forbudt for alle luftfartøyer som drives av russiske luftfartsselskaper, herunder som markedsansvarlig transportør i avtaler om felles rutenummer eller reservasjon av kapasitet, eller for russiskregistrerte luftfartøyer, eller for ikkerussiskregistrerte luftfartøyer som eies, leies eller på annen måte kontrolleres av russiske fysiske eller juridiske personer å lande på, ta av fra eller fly over Norges territorium. ...»
Det er denne bestemmelse tiltalte er anklaget for å ha overtrådt. For at tiltalte skal kunne straffes i henhold til tiltalebeslutningen er det et ubetinget krav av den handling som foran er funnet bevist objektivt sett utgjør en overtredelse av gjerningsbeskrivelsen i sanksjonsforskrift Ukraina § 19 første ledd. En nærmere drøftelse er nødvendig for å avklare om dette straffbarhetsvilkåret er oppfylt.
Ved avgjørelsen av om tiltaltes drone, som veide 249 gram og var utstyrt med kamera, omfattes av gjerningsbeskrivelsen i § 19 første ledd, må det tas utgangspunkt i en naturlig språklig forståelse av ordlyden.
Ordet «luftfartøy» omfatter isolert sett nærmest enhver flyvende innretning som på en eller annen måte styres av mennesker. Som det fremgår av den øvrige teksten er det imidlertid bare flyvende innretninger som passer inn under en av de angitte alternative kategoriene i § 19 som rammes av straffebestemmelsen. Det må derfor avklares om tiltaltes drone tilhører en av disse.
Forskriftsteksten oppstiller tre alternative kategorier av luftfartøy. Det første alternativet,
«luftfartøyer som drives av russiske luftfartsselskaper, herunder som markedsansvarlig transportør i avtaler om felles rutenummer eller reservasjon av kapasitet» passer utvilsomt ikke i foreliggende sak.
Et eventuelt straffansvar for tiltalte må følgelig forankres i det andre alternativet «russiskregistrerte luftfartøyer» eller det tredje alternativet «ikke-russiskregistrerte luftfartøyer som eies, leies eller på annen måte kontrolleres av russiske fysiske eller juridiske personer».
Aktor har anført at det tredje alternativet er anvendelig, men har også påpekt at tiltalte i sin forklaring under hovedforhandlingen oppga at han registrerte dronen sin med serienummer og modellnavn på en internettside i Russland. På dette grunnlag finner retten at begge de nevnte alternativene skal behandles.
Hva som menes med uttrykket «russiskregistrerte» luftfartøyer er et sentralt spørsmål i så måte. Uttrykket fremgår i forskriftstekstens andre alternativ, men benyttes også i tredje alternativ i ordsammenstillingen «ikke-russiskregistrerte». En naturlig måte å forstå det sammensatte adjektivet «russiskregistrerte» luftfartøyer er at det beskriver luftfartøyer som er registrert i et russisk luftfartøyregister som utsteder russiske nasjonalitets- og registreringsbevis. Denne form for registrering er en fundamental og obligatorisk ordning i internasjonal sivil luftfart, etablert under Overenskomst om internasjonal sivil luftfart av 7. desember 1944, den såkalte Chicago-konvensjonen, som nesten alle verdens stater har tiltrådt. Se særlig artiklene 17-20 og ANNEX 7 til konvensjonen. I henhold til dette regelverket skal luftfartøyer i internasjonal sivil luftfart merkes fysisk med nasjonalitets- og registreringsmerket til den stat det er registrert i, og de kan bare være registrert i én stat.
En slik forståelse av ordet «russiskregistrert» er også naturlig sett i lys av formålet bak sanksjonen, idet luftfartøyer som er registrert i henhold til det internasjonale regelverket som er nevnt foran, enkelt kan utpekes som russiske og dermed avvises fra norsk luftrom.
Droner av den størrelse som tiltalte fløy registreres ikke i henhold til de regler og prosedyrer Chicago-konvensjonen og dens Annex-er forutsetter.
Tiltalte har riktig nok forklart at han foretok en form for registrering av sin drone i Russland hvor han la inn dronens serienummer og modell, samt egne passopplysninger på en internettside. Den registreringsordningen tiltalte har beskrevet synes å være sammenlignbar med det norske Luftfartstilsynets registreringsløsning «flydrone.no». Sistnevnte gjelder for alle type droner som veier mer enn 250 gram eller har kamera, og innebærer at operatøren registreres og tildeles et operatørnummer, som vedkommende må merke dronene sine med. Denne type registreringsordning for små droner er vanlig i de fleste land og kreves primært av personvernhensyn og hensyn til plassering av ansvar ved skade og/eller forsikringsplikt. De innebærer imidlertid ingen tildeling av nasjonalitet og medfører altså ikke at dronen kan anses som «norskregistrert», «russiskregistrert» etc.
Etter dette kan alternativet «russiskregistrerte luftfartøyer» i sanksjonsforskrift Ukraina § 19 ikke anses anvendelig på dronen som tiltalte fløy med i Kirkenes.
Det neste spørsmålet blir da om den omfattes av det tredje alternativet, altså om den kan anses å tilhøre kategorien «ikke-russiskregistrerte luftfartøyer som eies, leies eller på annen måte kontrolleres av russiske fysiske eller juridiske personer». At dronen var eid av en russisk fysisk person er ikke tvilsomt. Hvorvidt uttrykket «ikke-russiskregistrerte luftfartøyer» passer for tiltaltes drone krever derimot nærmere undersøkelse. I den forbindelse har også den øvrige ordlyden i bestemmelsen relevans.
Uttrykket «ikke-russiskregistrerte» markerer naturlig en motsetning til uttrykket «russiskregistrerte». En nærliggende tolkning er da at «ikke-russiskregistrerte luftfartøyer» skal forstås som luftfartøy som er tildelt nasjonalitets- og registreringsbevis i andre land enn Russland (tolkningsalternativ a). En annen mulig tolkning er at «ikke-russiskregistrerte luftfartøyer» skal forstås som luftfartøy som ikke er registrerte på denne måten overhodet (tolkningsalternativ b). En tredje tolkningsmulighet er at «ikke-russiskregistrerte luftfartøyer» anses å henvise til luftfartøy som er tildelt nasjonalitets- og registreringsbevis i andre land enn Russland eller som ikke er registrerte på denne måten overhodet (tolkningsalternativ c).
Tolkningsalternativ a innebærer at sanksjonsforskrift Ukraina § 19 bare rammer registrerte luftfartøy. Etter rettens oppfatning er dette det mest naturlige resultat når hele § 19 første ledd ses i sammenheng:
Den første kategorien av luftfartøy som forbys å lande på, ta av fra eller fly over Norges territorium er de «som drives av russiske luftfartsselskaper, herunder som markedsansvarlig transportør i avtaler om felles rutenummer eller reservasjon av kapasitet». Det følger av sanksjonsforskrift Ukraina § 2 bokstav t at et «russisk luftfartsselskap» er et luftfartsselskap som innehar en gyldig lisens eller tilsvarende som er utstedt av Den russiske føderasjons kompetente myndigheter». Luftfartøyene i denne første kategorien, vil alltid måtte være registrert i henhold til Chicagokonvensjonens forutsetning om nasjonalitet og registrering i all internasjonal luftfart. De trenger imidlertid ikke å være russiskregistrerte eller russiskeiet.
Den andre kategorien av luftfartøyer som rammes av sanksjonen er, som vist foran, de som er russisk-registrerte. De behøver ikke dermed å være russiskeiet/-eiet eller drevet av russiske luftfartsselskaper.
Om den tredje kategorien forstås i henhold til tolkningsalternativ a, som luftfartøyer som er tildelt nasjonalitets- og registreringsbevis i andre land enn Russland, (men som eies, leies eller på annen måte kontrolleres av russiske personer eller selskaper), vil den utgjøre en naturlig komplettering av de to første kategoriene. Da omfattes nemlig registrerte luftfartøyer som verken er russisk-registrert eller drevet av russiske luftfartøyer, men som likevel er knyttet til russiske interesser fordi russiske personer eller selskaper har kontroll over dem i kraft av å være eier, leier eller på annen måte.
Tolkningsalternativ a innebærer dermed at § 19 i sanksjonsforskrift Ukraina rammer alle russiske interesser og muligheter for deltakelse i internasjonal sivil luftfart til, fra og over Norge, samtidig som den også er begrenset til gjelde for nettopp luftfartøyer i internasjonal sivil luftfart. Som vist er dette luftfartøyer som er registrerte med nasjonalitetsbevis i henhold til Chicagokonvensjonens regler. Luftfartøyer som ikke er underlagt slik registrering, herunder tiltaltes drone på 249 gram, omfattes da ikke.
Dersom «ikke-russiskregistrerte luftfartøyer» forstås i tråd med tolkningsalternativ b eller c, vil den tredje kategorien av luftfartøyer i forskriftens § 19 første ledd bli langt videre. Dette da begge tolkningsalternativer omfatter luftfartøy som ikke er registrerte i henhold til reglene for internasjonal sivil luftfart overhodet, men som bare eies, leies eller på annen måte kontrolleres av russere. Det betyr at det i begge tilfeller vil være tilstrekkelig for å omfattes av forbudet – og for å straffes ved overtredelse – at det i Norge anvendes en flyvende innretning som på en eller annen måte styres av mennesker, og som enten er eiet, leiet eller på annen måte kontrollert av en russisk person eller et russisk selskap. Tiltaltes drone vil følgelig falle inn under kategorien «ikke-russiskregistrerte luftfartøyer» i henhold til både tolkningsalternativ b og c. Begge alternativene medfører at svært mange personer kan rammes av straffebudet, herunder russiske borgere bosatt i Norge, dersom de flyr drone, hvilket synes lite forenlig med sanksjonens formål og med alminnelige kriminaliseringsprinsipper.
En annen omstendighet som taler mot tolkningsalternativ b, er at ordet «russisk» i uttrykket «ikke-russiskregistrerte luftfartøyer» blir uten betydning hvis man legger til grunn at ordlyden henviser til luftfartøyer som ikke er registrerte (på denne måten) overhodet, men som eies, leies eller på annen måte kontrolleres av russere. Da kunne det like gjerne stått «ikkeregistrerte» luftfartøyer.
Tolkningsalternativ c, at «ikke-russiskregistrerte luftfartøyer» forstås som luftfartøy som er tildelt nasjonalitets- og registreringsbevis i andre land enn Russland eller som ikke er registrerte på denne måten overhodet, skaper tilsvarende utfordringer. Tolkningen innebærer nemlig at uttrykket «ikke-russiskregistrerte» i realiteten blir overflødig, ettersom det like gjerne kunne stått «ethvert luftfartøy» (som eies, leies eller på annen måte kontrolleres av russiske personer eller selskaper).
Når det er tale om å velge ett av flere tolkningsalternativer som alle er forenlige med ordlyden kan lovkravet i Grunnloven § 96 være oppfylt, jf. Rt-2012-387. Sett hen til de påviste svakhetene ved tolkningsalternativ b og c er retten i noe tvil om disse egentlig kan sies å dekkes av ordlyden i § 19 jf. blant annet betraktningene om tolkning i HR-2016-1458-A, avsnitt 11. At det endelige tolkningsresultatet må ha tilstrekkelig forankring i selve loven, slik at hensynet til forutberegnelighet ivaretas, er uansett sikkert jf. HR-2020-2019-A.
Selv om alle tolkningsalternativene (a-c) sies å ligge innenfor forskriftstekstens ordlyd «ikkerussiskregistrerte luftfartøyer», oppstår det likevel problemer med forankring i loven for tolkningsalternativ b og c. Dette da disse tolkningsalternativene – slik retten ser det – innebærer at nedslagsfeltet for sanksjonen som § 19 gjennomfører blir større enn det hjemmelsloven, sanksjonsloven § 2, gir rom for. I det følgende skal dette standpunktet begrunnes nærmere.
Formålet med sanksjonsloven er å etablere nasjonalrettslig hjemmelsgrunnlag for effektiv gjennomføring av internasjonale sanksjoner, samt å sikre at norsk gjennomføring av slike tiltak er i overenstemmelse med folkerettslige forpliktelser og alminnelige rettssikkerhetshensyn, jf. Prop.69 L (2020–2021). Mens sanksjonsloven § 1 gir hjemmel for at sanksjoner som er besluttet i bindende vedtak av FNs Sikkerhetsråd etter FN-pakten artikkel 41 kan gjennomføres i Norge ved forskrift, gir § 2 hjemmel for at andre sanksjoner eller restriktive tiltak enn de som er nevnt i § 1 kan gjennomføres i Norge ved forskrift på visse betingelser. For det første kan § 2 anvendes til gjennomføring av sanksjoner eller restriktive tiltak som er «vedtatt i mellomstatlige organisasjoner». Det fremgår av forarbeidene at dette vilkåret i første rekke er utformet med sikte på å muliggjøre gjennomføring av sanksjonsvedtak vedtatt i EU, slik tilfellet også er for Sanksjonsforskrift Ukraina. For det andre kan § 2 anvendes til gjennomføring av sanksjoner eller restriktive tiltak som «ellers har bred internasjonal oppslutning».
De betingelser som sanksjonsloven § 2 her angir, danner følgelig den ytre grense for hvilke sanksjoner som kan gjennomføres i forskrifts form. I forarbeidene til sanksjonsloven, Prop.69 L (2020–2021) s. 56, poengteres dette i en merknad til § 2 hvor det fremgår at «... de materielle bestemmelsene i de norske forskriftene som gjennomfører tiltakene i norsk rett, vil være begrenset til det omfanget som det er bred internasjonal oppslutning om, eventuelt som EU legger til grunn, dersom det er gjennomføring av EU-tiltak. De norske tiltakene kan imidlertid etter en konkret vurdering gjøres mindre omfattende enn det andre stater eller EU har lagt opp til.»
Som vist foran, er sanksjonsforskrift Ukraina vedtatt for å gjennomføre i norsk rett de restriktive tiltak som EU har vedtatt å iverksette mot Russland som svar på landets militære aggresjon mot Ukraina. I følge Kongelig resolusjon PRE-2022-03-18-410, særmerknad til § 19 skal denne paragrafen i forskriften mer spesifikt «gjennomføre[...] i norsk rett flyforbudet inntatt i rådsforordning 833/2014 ny artikkel 3d ved rådsforordning 2022/334, med nødvendige tilpasninger».
Dette betyr at det forbudet som etableres i sanksjonsforskrift Ukraina § 19 ikke kan være videre enn det restriktive tiltaket som er vedtatt i EU og som forskriften skal gjennomføre, så framt det norske forbudets utvidete nedslagsfelt ikke kan anses å ha «bred internasjonal oppslutning», slik at det kommer inn under det alternative inngangsvilkåret i sanksjonsloven § 2.
Det må etter dette undersøkes om små droner som ikke registreres i henhold til folkerettslige krav i internasjonal sivil luftfart, omfattes av den felles-europeiske regel i rådsforordning 833/2014 artikkel 3d, slik denne må forstås ut fra de tolkningsprinsipper som EU-domstolen bygger på.
EU-rettslige bestemmelser skal som utgangspunkt og hovedregel gis en autonom og ensartet fortolkning. Det vil si at de skal tolkes på samme måte uavhengig av nasjonal begrepsbruk, nasjonal juridisk metode og nasjonal rettskultur, jf. Haukeland Fredriksen/Mathiesen, «EU-rett som norsk rettskilde», s. 403. Dette kort fortalt for å gi EU-retten likt innhold i hele EU.
For å sikre rettsenhet brukes legaldefinisjoner flittig i EU-retten. Det er imidlertid ingen legaldefinisjon av «registrert» eller av «luftfartøy» i Rådsforordning 2022/334 som innførte artikkel 3d, eller i rådsforordning 833/2014. Der et ord eller uttrykk ikke er nærmere definert, skal fortolkningen ta utgangspunkt i «den sædvanlige betydning i almindelig sprogbrug», jf. Haukeland Fredriksen/Mathiesen s. 404 med videre henvisning til rettspraksis. EU har imidlertid hele 24 offisielle språk, alle språkversjoner av felles-europeiske regel som er aktuell i denne saken er dermed autentiske.
Den danske versjonen av artikkel 3d er gjengitt foran. Den bruker uttrykkene «russisk registrerede luftfartøjer eller ikkerussisk registrerede luftfartøjer ...». Ordene «ikkerussisk registrerede» tilsier at det pekes på luftfartøyer som er registrert, men i et annet land enn Russland.
Den engelske versjonen av artikkel 3d nr. 1lyder slik:
«It shall be prohibited for any aircraft operated by Russian air carriers, including as a marketing carrier in code-sharing or blocked-space arrangements, or for any Russian registered aircraft, or for any non-Russian-registered aircraft which is owned or chartered, or otherwise controlled by any Russian natural or legal person, entity or body, to land in, take off from or overfly the territory of the Union.» Uttrykket «any non-Russian-registered aircraft» gir tilsvarende tolkningsmuligheter som den norske forskriftsbestemmelsen.
Den svenske versjonen av artikkel 3d nr. 1 lyder slik:
«Det ska vara förbjudet för luftfartyg som flygs av ryska lufttrafikföretag, inbegripet som marknadsansvarigt lufttrafikföretag enligt avtal om gemensam linjebeteckning eller reserverad platskapacitet, eller för ryskregistrerade luftfartyg, eller för icke-ryskregistrerade luftfartyg som ägs eller chartras, eller på annat sätt kontrolleras av ryska fysiska eller juridiska personer, enheter eller organ, att landa på, starta från eller flyga över unionens territorium.» Uttrykket «icke-ryskregistrerade luftfartyg» gir også de samme tre tolkningsmuligheter som den norske teksten.
Den finske versjonen lyder slik:
Kielletään venäläisten lentoliikenteen harjoittajien liikennöimiä ilma-aluksia, mukaan lukien yhteisiä reittitunnuksia tai kiintiövarausjärjestelyjä käyttävät markkinoivan lentoliikenteen harjoittajat, sekä Venäjällä rekisteröityjä ilma-aluksia ja muualla kuin Venäjällä rekisteröityjä ilma-aluksia, jotka ovat venäläisten luonnollisten henkilöiden, oikeushenkilöiden, yhteisöjen tai elinten omistuksessa tai vuokraamia tai muulla tavoin määräysvallassa, laskeutumasta unionin alueelle, lähtemästä sieltä tai lentämästä sen yli.
I følge stipendiat Torkell Sætervadet, professorene Christoffer C Eriksen, Karen Buzelius og Anders Løvlie, betyr uttrykket «Venäjällä rekisteröityjä ilma-aluksia ja muualla kuin Venäjällä rekisteröityjä ilma-aluksia» «luftfartøy registrert i Russland og luftfartøy registrert andre steder enn i Russland». Den finske språkversjonen utelukker altså at luftfartøy som ikke er registrert overhodet omfattes av reguleringen.
Det er altså forskjell på presisjonsnivået i ulike språkversjoner av den felleseuropeiske regel. Sætervadet, Eriksen, Bruzelius og Løvlie, har i en vitenskapelig artikkel under publisering, med tittelen «Rammer flyforbudet rettet mot russisk-kontrollerte luftfartøy flyging med mindre droner?», foretatt en analyse av flere språkversjoner enn de som her er gjengitt. De oppgir at formuleringene i de tyske, spanske og franske autentiske versjonene er like åpne som den engelske, mens den estiske og bulgarske er som den finske.
I slike situasjoner må den EU-rettslige regel tolkes i lys av den aktuelle bestemmelsens kontekst og formål. I tillegg til dette har EU-domstolen også uttalt at i tilfeller hvor noen språkversjoner av sekundærlovgivningen har et mer presist innhold enn andre språkversjoner kan det etter omstendighetene være riktig å legge til grunn betydningen i de mest presise språkversjonene, jf. sak C 439/19, som også omtales av Sætervadet, Eriksen, Bruzelius og Løvlie. Det siste tilsier at den finske (og bulgarske og estiske) versjonen må legges til grunn.
Hva gjelder formål er det relevant å se hen til Rådets beslutning av 28. februar 2022 (beslutning 2014/512/CFSP artikkel 4e), som foranlediget vedtakelsen av artikkel 3d. Beslutningens innledning lyder slik: «Member States shall, in accordance with their national rules and laws and consistent with international law, in particular relevant international civil aviation agreements, deny to any aircraft...». Referansen til «international law» og «in particular relevant international civil aviation agreements» peker naturlig til Chicagokonvensjonen som er det sentrale folkerettslige rammeverk for internasjonal sivil luftfart. Som nevnt ovenfor kommer Chicago-konvensjonen om sivil luftfart bare til anvendelse for registrerte luftfartøy. Det samme gjelder for andre avtaler om sivil luftfart idet Chicagokonvensjonen ligger til grunn for konvensjonsstatenes øvrige luftfartsavtaler. Dette momentet tilsier derfor også at fortolkningen i den finske (og bulgarske og estiske) versjonen må legges til grunn, idet disse bare regulerer registrerte luftfartøyer.
Hva gjelder kontekst kan det for det første ses hen til artikkel 3d nr. 2 som oppstiller unntak for forbudet «in the case of an emergency landing or an emergency overflight». Dette er begreper som er forbundet med bemannet luftfart, og i hvert fall ikke med små droner.
For det andre, når artikkel 3d leses i lys av artikkel 3e fremstår også den finske fortolkningen som den riktige. Artikkel 3e angir at «The Network Manager appointed by the Commission pursuant to its Implementing Decision (EU) 2019/709 shall support the Commission and its Member States in ensuring the implementation of, and compliance with, Article 3d. The Network Manager shall, in particular, reject all flight plans filed by aircraft operators indicating an intent to carry out activities over the territory of the Union that constitute a violation of this Regulation or of other safety and security measures in place, such that the pilot is not permitted to fly.». Da det bare er bemannede flyvninger som må levere «flight plans» tilsier artikkel 3e, som skal sikre effektueringen av artikkel 3d, at sistnevnte bare er ment å gjelde for luftfartøy som opererer etter lufttrafikkreglene. Denne gruppen omfatter registrerte luftfartøy men utelukker små droner.
Endelig skal det bemerkes at scenarioet med bruk av små droner ikke er nevnt i fortalen til Rådets beslutning av 28. februar 2022. I følge Sætervadet, Eriksen, Bruzelius og Løvlie nevnes det heller ikke av Rådet, EU-parlamentet eller EU-kommisjonen. Sett hen til grundigheten av forfatternes analyse ser retten ingen grunn til å betvile dette, som også understøtter ordlyden i den finske språkversjonen.
På bakgrunn av det foregående finner retten at den felleseuropeiske artikkel 3d må forstås i henhold til den finske (estiske og bulgarske) språkversjonen, slik at den bare gjelder for luftfartøy som er registrerte i henhold til registreringsreglene for internasjonal sivil luftfart, det vil si i et nasjonalt luftfartøyregister som utsteder nasjonalitets- og registreringsbevis.
Retten finner for øvrig grunn til å bemerke at en slik forståelse av EUs restriktive tiltak også synes å ha vært lag til grunn av Utenriksdepartementet i forbindelse med innføringen av gjeldende § 19 i sanksjonsforskrift Ukraina. I Kongelig resolusjon PRE-2022-03-18-410, under pkt. 2, «Nærmere om tiltakene og forskriften» skriver departementet:
«Flere tiltak ble vedtatt 28. februar 2022 i rådsbeslutninger (FUSP) 2022/335 og 2022/337 samt rådsforordninger 2022/334 og 2022/336.
For det første et forbud mot transaksjoner som gjelder forvaltningen av Russlands sentralbanks reserver og eiendeler.
For det andre et flyforbud for fly operert av russiske flyselskap, russiskregistrerte fly samt ikke-russiskregistrerte fly som er kontrollert av russiske personer. Et tilsvarende forbud ble fastsatt i norsk rett i forskrift 28. februar 2022 nr. 299, vedtatt av Luftfartstilsynet med hjemmel i luftfartsloven. For å sikre en helhetlig gjennomføring av de restriktive tiltakene i norsk rett, foreslås det å gjennomføre flyforbudet i 2014-forskriften. På samme tidspunkt som endringsforskriften trer i kraft, oppheves forskrift 28. februar 2022 nr. 299» (rettens kursivering).
Som sitatet viser ble den norske forskriftsbestemmelsen først vedtatt av Luftfartstilsynet med hjemmel i luftfartsloven, da med engelsk ordlyd. Senere ble reguleringen oversatt til norsk og med hjemmel i sanksjonsloven § 2 ble den inntatt i § 19 i den allerede eksisterende Sanksjonsforskrift Ukraina. Slik retten ser det har denne forhistorien ingen betydning i seg selv i denne saken. Derimot er det verdt å merke seg at begrepene «flyforbud» og «fly» samsvarer med en forståelse av at det er registrerte luftfartøy som rammes – og at små droner ikke rammes. Også i resolusjonens særmerknad til § 19 anvender utenriksdepartementet ordet «flyforbud» om rådsforordning 833/2014 artikkel 3d.
Etter dette finner retten at både det som foran er angitt som tolkningsalternativ b og tolkningsalternativ c av uttrykket «ikke-russiskregistrerte luftfartøyer» i sanksjonsforskrift Ukraina § 19 er videre enn det restriktive tiltaket som er vedtatt i EU, og som forskriften skal gjennomføre. For at disse tolkningsalternativene skal kunne anvendes kreves det derfor at de kan anses å ha «bred internasjonal oppslutning», slik at de kommer inn under det alternative inngangsvilkåret i sanksjonsloven § 2. Retten har ingen holdepunkter for at det er tilfelle. Tolkningsalternativene b og c må derfor ses bort fra, idet de mangler lovgrunnlag i sanksjonsloven § 2.
Aktor har som nevnt anført at uttrykket «ikke-russiskregistrerte luftfartøyer» må forstås dithen at det også omfatter droner som ikke er registrert med noen nasjonalitet Aktor har i denne forbindelse henvist til en ny høyesterettskjennelse, HR-2022-2089-U, hvor et slikt tolkningsresultat legges til grunn. I kjennelsen avsnitt 19 skriver Høyesterett at sanksjonsforskrift Ukraina § 19 omfatter «alle luftfartøyer som eies, leies eller på annen måte kontrolleres av russiske fysiske eller juridiske personer.» Kjennelsen er avsagt av Høyesteretts ankeutvalg i en fengslingssak, etter hurtig behandling. Det ble ikke avholdt muntlige forhandlinger. Disse omstendigheter sammenholdt med at ankeutvalget ikke berørte de EU-rettslige spørsmål, gjør at den nevnte høyesterettskjennelsen, slik retten ser det, ikke skal lede til et annet tolkningsresultat i foreliggende sak.
Den eneste tolkning av uttrykket «ikke-russiskregistrerte luftfartøyer» som ligger innenfor det som er «vedtatt i mellomstatlige organisasjoner», jf. sanksjonsloven § 2, er tolkningsalternativ a, nemlig at uttrykket skal forstås som en henvisning til luftfartøyer som er tildelt nasjonalitets- og registreringsbevis i andre land enn Russland. Som vist foran er ikke dette anvendelig i tiltaltes tilfelle. Hans handling rammes derfor ikke av det tredje alternativet i bestemmelsen heller.
Da ingen av alternativene i Sanksjonsforskrift Ukraina § 19 får anvendelse på tiltaltes handling foreligger ingen overtredelse av gjerningsbeskrivelsen objektiv sett.
Tiltalte skal derfor frifinnes.
Dommen er enstemmig. Den er ikke avsagt innen tre dager på grunn av sakens rettslige kompleksitet.
DOMSSLUTNING
A, født [00.00.1970], frifinnes. 
Tiltalte er en 52 år gammel russisk statsborger. Han er bosatt i byen [sted1], som ligger rett nord for polarsirkelen i [sted2] fylke i Russland. Der arbeider han som gruveinspektør under et statlig direktorat. Den 13. oktober 2022 reiste han inn i Norge fra Russland med bil gjennom Storskog grensestasjon i Finnmark. Målet med reisen var Svalbard og Barentsburg, hvor han skulle utføre sikkerhetstilsyn i en russisk gruve. Etter grensepasseringen reiste han først inn til Kirkenes. Det forhold han er tiltalt for, flyging med drone, fant sted der.
Tiltalte overnattet på hotell i Kirkenes og neste morgen, den 14. oktober 2022, reiste han med fly til Tromsø hvor han skulle fly videre til Longyearbyen. På Tromsø lufthavn Langnes ble han imidlertid pågrepet av politiet og satt i arrest kl. 11.19. Han ble fremstilt for retten den 15. oktober 2022 og ble deretter overført til fengsel kl. 14.45. Han har siden da sittet varetektsfengslet.
Etter en samlet vurdering av de bevis som er fremført under hovedforhandlingen finner retten det bevist utover enhver rimelig tvil at tiltalte, den 13. oktober 2022, som russisk statsborger, fløy med sin privateide drone av typen DJI mini, med en vekt på 249 gram, fra en parkeringsplass på taket av et kjøpesenter i Kirkenes ved to anledninger. Han fløy med dronen i perioden fra kl. 13.14 til ca. kl. 14.15 og deretter i en kortere periode fra kl. 18.14. Tiltalte visste naturlig nok at han var russisk statsborger og at han befant seg i Norge. Droneflygingen var en villet handling og hans formål med den var å ta fine bilder av norsk natur og arkitektur. Før tiltalte kom til Norge hadde han ikke på noen måte undersøkt om det var lovlig for russiske statsborgere å fly drone på norsk territorium.
Ved bevisvurderingen har retten først og fremst bygget på tiltaltes egen forklaring. Den understøttes av bilder og videoer som er funnet på hans mobiltelefon og på dronens fjernkontroll. Bilder tatt luften med dronens kamera viser blant annet tiltalte stående på den aktuelle parkeringsplassen med fjernstyringsenheten i hendene.
Tiltalebeslutningen gjelder overtredelse av Forskrift om restriktive tiltak vedrørende handlinger som undergraver eller truer Ukrainas territorielle integritet, suverenitet, uavhengighet og stabilitet (heretter «sanksjonsforskrift Ukraina») § 19.
Forskriften er gitt i medhold av Lov om gjennomføring av internasjonale sanksjoner (heretter «sanksjonsloven») § 2. Straffetrusselen fremgår av sanksjonsloven § 4 hvor det i første ledd er fastslått at den som overtrer bestemmelser gitt i medhold av sanksjonsloven §§ 1 og 2, straffes med bøter eller fengsel inntil tre år eller begge deler. Uaktsomme overtredelser straffes også, jf. § 4 andre ledd, som angir en lavere strafferamme i slike tilfeller. Se for øvrig også sanksjonsforskrift Ukraina § 22.
Sanksjonsforskrift Ukraina, som trådte i kraft 15. august 2014, er ment å innføre restriktive tiltak i Norge vedrørende handlinger som undergraver eller truer Ukrainas territorielle integritet, suverenitet, uavhengighet og stabilitet, og «bringe de norske tiltakene på samme linje som de restriktive tiltakene som EU har innført i forbindelse med konflikten i Ukraina», jf. kongelig resolusjon som innførte forskriften, PRE-2014-08-15-1076, kapittel 1. Nærmere bestemt skal den gjennomføre i Norge de sanksjoner som er vedtatt av Rådet for den europeiske union (heretter «Rådet») i forordning nr. 833/2014 «om restriktive foranstaltninger på baggrund af Ruslands handlinger, der destabiliserer situationen i Ukraine».
Den 28. februar 2022, etter Russlands folkerettsstridige angrep på Ukraina den 24. februar samme år besluttet Rådet å pålegge EUs medlemsstater å stenge sitt luftrom for russiske flyvninger. I rådsforordning 2022/334 vedtok Rådet deretter å innta en ny artikkel 3d i den foran nevnte forordning nr. 833/2014, som forbød
«... alle russiske luftfartøjer, der drives af russiske luftfartsselskaber, herunder som sælgende luftfartsselskab i code share-ordninger eller aftaler om reservering af kapacitet, eller for alle russisk registrerede luftfartøjer eller ikkerussisk registrerede luftfartøjer, som ejes eller chartres eller på anden måde kontrolleres af russiske fysiske eller juridiske personer, enheder eller organer, at lande på, lette fra eller overflyve Unionens område»
Som en konsekvens ble § 19 i den norske sanksjonsforskrift Ukraina endret den 18. mars 2022 og utformet etter den nye artikkel 3d i forordning nr. 833/2014. Sanksjonsforskrift Ukraina § 19 første ledd lyder slik:
«Det er forbudt for alle luftfartøyer som drives av russiske luftfartsselskaper, herunder som markedsansvarlig transportør i avtaler om felles rutenummer eller reservasjon av kapasitet, eller for russiskregistrerte luftfartøyer, eller for ikkerussiskregistrerte luftfartøyer som eies, leies eller på annen måte kontrolleres av russiske fysiske eller juridiske personer å lande på, ta av fra eller fly over Norges territorium. ...»
Det er denne bestemmelse tiltalte er anklaget for å ha overtrådt. For at tiltalte skal kunne straffes i henhold til tiltalebeslutningen er det et ubetinget krav av den handling som foran er funnet bevist objektivt sett utgjør en overtredelse av gjerningsbeskrivelsen i sanksjonsforskrift Ukraina § 19 første ledd. En nærmere drøftelse er nødvendig for å avklare om dette straffbarhetsvilkåret er oppfylt.
Ved avgjørelsen av om tiltaltes drone, som veide 249 gram og var utstyrt med kamera, omfattes av gjerningsbeskrivelsen i § 19 første ledd, må det tas utgangspunkt i en naturlig språklig forståelse av ordlyden.
Ordet «luftfartøy» omfatter isolert sett nærmest enhver flyvende innretning som på en eller annen måte styres av mennesker. Som det fremgår av den øvrige teksten er det imidlertid bare flyvende innretninger som passer inn under en av de angitte alternative kategoriene i § 19 som rammes av straffebestemmelsen. Det må derfor avklares om tiltaltes drone tilhører en av disse.
Forskriftsteksten oppstiller tre alternative kategorier av luftfartøy. Det første alternativet,
«luftfartøyer som drives av russiske luftfartsselskaper, herunder som markedsansvarlig transportør i avtaler om felles rutenummer eller reservasjon av kapasitet» passer utvilsomt ikke i foreliggende sak.
Et eventuelt straffansvar for tiltalte må følgelig forankres i det andre alternativet «russiskregistrerte luftfartøyer» eller det tredje alternativet «ikke-russiskregistrerte luftfartøyer som eies, leies eller på annen måte kontrolleres av russiske fysiske eller juridiske personer».
Aktor har anført at det tredje alternativet er anvendelig, men har også påpekt at tiltalte i sin forklaring under hovedforhandlingen oppga at han registrerte dronen sin med serienummer og modellnavn på en internettside i Russland. På dette grunnlag finner retten at begge de nevnte alternativene skal behandles.
Hva som menes med uttrykket «russiskregistrerte» luftfartøyer er et sentralt spørsmål i så måte. Uttrykket fremgår i forskriftstekstens andre alternativ, men benyttes også i tredje alternativ i ordsammenstillingen «ikke-russiskregistrerte». En naturlig måte å forstå det sammensatte adjektivet «russiskregistrerte» luftfartøyer er at det beskriver luftfartøyer som er registrert i et russisk luftfartøyregister som utsteder russiske nasjonalitets- og registreringsbevis. Denne form for registrering er en fundamental og obligatorisk ordning i internasjonal sivil luftfart, etablert under Overenskomst om internasjonal sivil luftfart av 7. desember 1944, den såkalte Chicago-konvensjonen, som nesten alle verdens stater har tiltrådt. Se særlig artiklene 17-20 og ANNEX 7 til konvensjonen. I henhold til dette regelverket skal luftfartøyer i internasjonal sivil luftfart merkes fysisk med nasjonalitets- og registreringsmerket til den stat det er registrert i, og de kan bare være registrert i én stat.
En slik forståelse av ordet «russiskregistrert» er også naturlig sett i lys av formålet bak sanksjonen, idet luftfartøyer som er registrert i henhold til det internasjonale regelverket som er nevnt foran, enkelt kan utpekes som russiske og dermed avvises fra norsk luftrom.
Droner av den størrelse som tiltalte fløy registreres ikke i henhold til de regler og prosedyrer Chicago-konvensjonen og dens Annex-er forutsetter.
Tiltalte har riktig nok forklart at han foretok en form for registrering av sin drone i Russland hvor han la inn dronens serienummer og modell, samt egne passopplysninger på en internettside. Den registreringsordningen tiltalte har beskrevet synes å være sammenlignbar med det norske Luftfartstilsynets registreringsløsning «flydrone.no». Sistnevnte gjelder for alle type droner som veier mer enn 250 gram eller har kamera, og innebærer at operatøren registreres og tildeles et operatørnummer, som vedkommende må merke dronene sine med. Denne type registreringsordning for små droner er vanlig i de fleste land og kreves primært av personvernhensyn og hensyn til plassering av ansvar ved skade og/eller forsikringsplikt. De innebærer imidlertid ingen tildeling av nasjonalitet og medfører altså ikke at dronen kan anses som «norskregistrert», «russiskregistrert» etc.
Etter dette kan alternativet «russiskregistrerte luftfartøyer» i sanksjonsforskrift Ukraina § 19 ikke anses anvendelig på dronen som tiltalte fløy med i Kirkenes.
Det neste spørsmålet blir da om den omfattes av det tredje alternativet, altså om den kan anses å tilhøre kategorien «ikke-russiskregistrerte luftfartøyer som eies, leies eller på annen måte kontrolleres av russiske fysiske eller juridiske personer». At dronen var eid av en russisk fysisk person er ikke tvilsomt. Hvorvidt uttrykket «ikke-russiskregistrerte luftfartøyer» passer for tiltaltes drone krever derimot nærmere undersøkelse. I den forbindelse har også den øvrige ordlyden i bestemmelsen relevans.
Uttrykket «ikke-russiskregistrerte» markerer naturlig en motsetning til uttrykket «russiskregistrerte». En nærliggende tolkning er da at «ikke-russiskregistrerte luftfartøyer» skal forstås som luftfartøy som er tildelt nasjonalitets- og registreringsbevis i andre land enn Russland (tolkningsalternativ a). En annen mulig tolkning er at «ikke-russiskregistrerte luftfartøyer» skal forstås som luftfartøy som ikke er registrerte på denne måten overhodet (tolkningsalternativ b). En tredje tolkningsmulighet er at «ikke-russiskregistrerte luftfartøyer» anses å henvise til luftfartøy som er tildelt nasjonalitets- og registreringsbevis i andre land enn Russland eller som ikke er registrerte på denne måten overhodet (tolkningsalternativ c).
Tolkningsalternativ a innebærer at sanksjonsforskrift Ukraina § 19 bare rammer registrerte luftfartøy. Etter rettens oppfatning er dette det mest naturlige resultat når hele § 19 første ledd ses i sammenheng:
Den første kategorien av luftfartøy som forbys å lande på, ta av fra eller fly over Norges territorium er de «som drives av russiske luftfartsselskaper, herunder som markedsansvarlig transportør i avtaler om felles rutenummer eller reservasjon av kapasitet». Det følger av sanksjonsforskrift Ukraina § 2 bokstav t at et «russisk luftfartsselskap» er et luftfartsselskap som innehar en gyldig lisens eller tilsvarende som er utstedt av Den russiske føderasjons kompetente myndigheter». Luftfartøyene i denne første kategorien, vil alltid måtte være registrert i henhold til Chicagokonvensjonens forutsetning om nasjonalitet og registrering i all internasjonal luftfart. De trenger imidlertid ikke å være russiskregistrerte eller russiskeiet.
Den andre kategorien av luftfartøyer som rammes av sanksjonen er, som vist foran, de som er russisk-registrerte. De behøver ikke dermed å være russiskeiet/-eiet eller drevet av russiske luftfartsselskaper.
Om den tredje kategorien forstås i henhold til tolkningsalternativ a, som luftfartøyer som er tildelt nasjonalitets- og registreringsbevis i andre land enn Russland, (men som eies, leies eller på annen måte kontrolleres av russiske personer eller selskaper), vil den utgjøre en naturlig komplettering av de to første kategoriene. Da omfattes nemlig registrerte luftfartøyer som verken er russisk-registrert eller drevet av russiske luftfartøyer, men som likevel er knyttet til russiske interesser fordi russiske personer eller selskaper har kontroll over dem i kraft av å være eier, leier eller på annen måte.
Tolkningsalternativ a innebærer dermed at § 19 i sanksjonsforskrift Ukraina rammer alle russiske interesser og muligheter for deltakelse i internasjonal sivil luftfart til, fra og over Norge, samtidig som den også er begrenset til gjelde for nettopp luftfartøyer i internasjonal sivil luftfart. Som vist er dette luftfartøyer som er registrerte med nasjonalitetsbevis i henhold til Chicagokonvensjonens regler. Luftfartøyer som ikke er underlagt slik registrering, herunder tiltaltes drone på 249 gram, omfattes da ikke.
Dersom «ikke-russiskregistrerte luftfartøyer» forstås i tråd med tolkningsalternativ b eller c, vil den tredje kategorien av luftfartøyer i forskriftens § 19 første ledd bli langt videre. Dette da begge tolkningsalternativer omfatter luftfartøy som ikke er registrerte i henhold til reglene for internasjonal sivil luftfart overhodet, men som bare eies, leies eller på annen måte kontrolleres av russere. Det betyr at det i begge tilfeller vil være tilstrekkelig for å omfattes av forbudet – og for å straffes ved overtredelse – at det i Norge anvendes en flyvende innretning som på en eller annen måte styres av mennesker, og som enten er eiet, leiet eller på annen måte kontrollert av en russisk person eller et russisk selskap. Tiltaltes drone vil følgelig falle inn under kategorien «ikke-russiskregistrerte luftfartøyer» i henhold til både tolkningsalternativ b og c. Begge alternativene medfører at svært mange personer kan rammes av straffebudet, herunder russiske borgere bosatt i Norge, dersom de flyr drone, hvilket synes lite forenlig med sanksjonens formål og med alminnelige kriminaliseringsprinsipper.
En annen omstendighet som taler mot tolkningsalternativ b, er at ordet «russisk» i uttrykket «ikke-russiskregistrerte luftfartøyer» blir uten betydning hvis man legger til grunn at ordlyden henviser til luftfartøyer som ikke er registrerte (på denne måten) overhodet, men som eies, leies eller på annen måte kontrolleres av russere. Da kunne det like gjerne stått «ikkeregistrerte» luftfartøyer.
Tolkningsalternativ c, at «ikke-russiskregistrerte luftfartøyer» forstås som luftfartøy som er tildelt nasjonalitets- og registreringsbevis i andre land enn Russland eller som ikke er registrerte på denne måten overhodet, skaper tilsvarende utfordringer. Tolkningen innebærer nemlig at uttrykket «ikke-russiskregistrerte» i realiteten blir overflødig, ettersom det like gjerne kunne stått «ethvert luftfartøy» (som eies, leies eller på annen måte kontrolleres av russiske personer eller selskaper).
Når det er tale om å velge ett av flere tolkningsalternativer som alle er forenlige med ordlyden kan lovkravet i Grunnloven § 96 være oppfylt, jf. Rt-2012-387. Sett hen til de påviste svakhetene ved tolkningsalternativ b og c er retten i noe tvil om disse egentlig kan sies å dekkes av ordlyden i § 19 jf. blant annet betraktningene om tolkning i HR-2016-1458-A, avsnitt 11. At det endelige tolkningsresultatet må ha tilstrekkelig forankring i selve loven, slik at hensynet til forutberegnelighet ivaretas, er uansett sikkert jf. HR-2020-2019-A.
Selv om alle tolkningsalternativene (a-c) sies å ligge innenfor forskriftstekstens ordlyd «ikkerussiskregistrerte luftfartøyer», oppstår det likevel problemer med forankring i loven for tolkningsalternativ b og c. Dette da disse tolkningsalternativene – slik retten ser det – innebærer at nedslagsfeltet for sanksjonen som § 19 gjennomfører blir større enn det hjemmelsloven, sanksjonsloven § 2, gir rom for. I det følgende skal dette standpunktet begrunnes nærmere.
Formålet med sanksjonsloven er å etablere nasjonalrettslig hjemmelsgrunnlag for effektiv gjennomføring av internasjonale sanksjoner, samt å sikre at norsk gjennomføring av slike tiltak er i overenstemmelse med folkerettslige forpliktelser og alminnelige rettssikkerhetshensyn, jf. Prop.69 L (2020–2021). Mens sanksjonsloven § 1 gir hjemmel for at sanksjoner som er besluttet i bindende vedtak av FNs Sikkerhetsråd etter FN-pakten artikkel 41 kan gjennomføres i Norge ved forskrift, gir § 2 hjemmel for at andre sanksjoner eller restriktive tiltak enn de som er nevnt i § 1 kan gjennomføres i Norge ved forskrift på visse betingelser. For det første kan § 2 anvendes til gjennomføring av sanksjoner eller restriktive tiltak som er «vedtatt i mellomstatlige organisasjoner». Det fremgår av forarbeidene at dette vilkåret i første rekke er utformet med sikte på å muliggjøre gjennomføring av sanksjonsvedtak vedtatt i EU, slik tilfellet også er for Sanksjonsforskrift Ukraina. For det andre kan § 2 anvendes til gjennomføring av sanksjoner eller restriktive tiltak som «ellers har bred internasjonal oppslutning».
De betingelser som sanksjonsloven § 2 her angir, danner følgelig den ytre grense for hvilke sanksjoner som kan gjennomføres i forskrifts form. I forarbeidene til sanksjonsloven, Prop.69 L (2020–2021) s. 56, poengteres dette i en merknad til § 2 hvor det fremgår at «... de materielle bestemmelsene i de norske forskriftene som gjennomfører tiltakene i norsk rett, vil være begrenset til det omfanget som det er bred internasjonal oppslutning om, eventuelt som EU legger til grunn, dersom det er gjennomføring av EU-tiltak. De norske tiltakene kan imidlertid etter en konkret vurdering gjøres mindre omfattende enn det andre stater eller EU har lagt opp til.»
Som vist foran, er sanksjonsforskrift Ukraina vedtatt for å gjennomføre i norsk rett de restriktive tiltak som EU har vedtatt å iverksette mot Russland som svar på landets militære aggresjon mot Ukraina. I følge Kongelig resolusjon PRE-2022-03-18-410, særmerknad til § 19 skal denne paragrafen i forskriften mer spesifikt «gjennomføre[...] i norsk rett flyforbudet inntatt i rådsforordning 833/2014 ny artikkel 3d ved rådsforordning 2022/334, med nødvendige tilpasninger».
Dette betyr at det forbudet som etableres i sanksjonsforskrift Ukraina § 19 ikke kan være videre enn det restriktive tiltaket som er vedtatt i EU og som forskriften skal gjennomføre, så framt det norske forbudets utvidete nedslagsfelt ikke kan anses å ha «bred internasjonal oppslutning», slik at det kommer inn under det alternative inngangsvilkåret i sanksjonsloven § 2.
Det må etter dette undersøkes om små droner som ikke registreres i henhold til folkerettslige krav i internasjonal sivil luftfart, omfattes av den felles-europeiske regel i rådsforordning 833/2014 artikkel 3d, slik denne må forstås ut fra de tolkningsprinsipper som EU-domstolen bygger på.
EU-rettslige bestemmelser skal som utgangspunkt og hovedregel gis en autonom og ensartet fortolkning. Det vil si at de skal tolkes på samme måte uavhengig av nasjonal begrepsbruk, nasjonal juridisk metode og nasjonal rettskultur, jf. Haukeland Fredriksen/Mathiesen, «EU-rett som norsk rettskilde», s. 403. Dette kort fortalt for å gi EU-retten likt innhold i hele EU.
For å sikre rettsenhet brukes legaldefinisjoner flittig i EU-retten. Det er imidlertid ingen legaldefinisjon av «registrert» eller av «luftfartøy» i Rådsforordning 2022/334 som innførte artikkel 3d, eller i rådsforordning 833/2014. Der et ord eller uttrykk ikke er nærmere definert, skal fortolkningen ta utgangspunkt i «den sædvanlige betydning i almindelig sprogbrug», jf. Haukeland Fredriksen/Mathiesen s. 404 med videre henvisning til rettspraksis. EU har imidlertid hele 24 offisielle språk, alle språkversjoner av felles-europeiske regel som er aktuell i denne saken er dermed autentiske.
Den danske versjonen av artikkel 3d er gjengitt foran. Den bruker uttrykkene «russisk registrerede luftfartøjer eller ikkerussisk registrerede luftfartøjer ...». Ordene «ikkerussisk registrerede» tilsier at det pekes på luftfartøyer som er registrert, men i et annet land enn Russland.
Den engelske versjonen av artikkel 3d nr. 1lyder slik:
«It shall be prohibited for any aircraft operated by Russian air carriers, including as a marketing carrier in code-sharing or blocked-space arrangements, or for any Russian registered aircraft, or for any non-Russian-registered aircraft which is owned or chartered, or otherwise controlled by any Russian natural or legal person, entity or body, to land in, take off from or overfly the territory of the Union.» Uttrykket «any non-Russian-registered aircraft» gir tilsvarende tolkningsmuligheter som den norske forskriftsbestemmelsen.
Den svenske versjonen av artikkel 3d nr. 1 lyder slik:
«Det ska vara förbjudet för luftfartyg som flygs av ryska lufttrafikföretag, inbegripet som marknadsansvarigt lufttrafikföretag enligt avtal om gemensam linjebeteckning eller reserverad platskapacitet, eller för ryskregistrerade luftfartyg, eller för icke-ryskregistrerade luftfartyg som ägs eller chartras, eller på annat sätt kontrolleras av ryska fysiska eller juridiska personer, enheter eller organ, att landa på, starta från eller flyga över unionens territorium.» Uttrykket «icke-ryskregistrerade luftfartyg» gir også de samme tre tolkningsmuligheter som den norske teksten.
Den finske versjonen lyder slik:
Kielletään venäläisten lentoliikenteen harjoittajien liikennöimiä ilma-aluksia, mukaan lukien yhteisiä reittitunnuksia tai kiintiövarausjärjestelyjä käyttävät markkinoivan lentoliikenteen harjoittajat, sekä Venäjällä rekisteröityjä ilma-aluksia ja muualla kuin Venäjällä rekisteröityjä ilma-aluksia, jotka ovat venäläisten luonnollisten henkilöiden, oikeushenkilöiden, yhteisöjen tai elinten omistuksessa tai vuokraamia tai muulla tavoin määräysvallassa, laskeutumasta unionin alueelle, lähtemästä sieltä tai lentämästä sen yli.
I følge stipendiat Torkell Sætervadet, professorene Christoffer C Eriksen, Karen Buzelius og Anders Løvlie, betyr uttrykket «Venäjällä rekisteröityjä ilma-aluksia ja muualla kuin Venäjällä rekisteröityjä ilma-aluksia» «luftfartøy registrert i Russland og luftfartøy registrert andre steder enn i Russland». Den finske språkversjonen utelukker altså at luftfartøy som ikke er registrert overhodet omfattes av reguleringen.
Det er altså forskjell på presisjonsnivået i ulike språkversjoner av den felleseuropeiske regel. Sætervadet, Eriksen, Bruzelius og Løvlie, har i en vitenskapelig artikkel under publisering, med tittelen «Rammer flyforbudet rettet mot russisk-kontrollerte luftfartøy flyging med mindre droner?», foretatt en analyse av flere språkversjoner enn de som her er gjengitt. De oppgir at formuleringene i de tyske, spanske og franske autentiske versjonene er like åpne som den engelske, mens den estiske og bulgarske er som den finske.
I slike situasjoner må den EU-rettslige regel tolkes i lys av den aktuelle bestemmelsens kontekst og formål. I tillegg til dette har EU-domstolen også uttalt at i tilfeller hvor noen språkversjoner av sekundærlovgivningen har et mer presist innhold enn andre språkversjoner kan det etter omstendighetene være riktig å legge til grunn betydningen i de mest presise språkversjonene, jf. sak C 439/19, som også omtales av Sætervadet, Eriksen, Bruzelius og Løvlie. Det siste tilsier at den finske (og bulgarske og estiske) versjonen må legges til grunn.
Hva gjelder formål er det relevant å se hen til Rådets beslutning av 28. februar 2022 (beslutning 2014/512/CFSP artikkel 4e), som foranlediget vedtakelsen av artikkel 3d. Beslutningens innledning lyder slik: «Member States shall, in accordance with their national rules and laws and consistent with international law, in particular relevant international civil aviation agreements, deny to any aircraft...». Referansen til «international law» og «in particular relevant international civil aviation agreements» peker naturlig til Chicagokonvensjonen som er det sentrale folkerettslige rammeverk for internasjonal sivil luftfart. Som nevnt ovenfor kommer Chicago-konvensjonen om sivil luftfart bare til anvendelse for registrerte luftfartøy. Det samme gjelder for andre avtaler om sivil luftfart idet Chicagokonvensjonen ligger til grunn for konvensjonsstatenes øvrige luftfartsavtaler. Dette momentet tilsier derfor også at fortolkningen i den finske (og bulgarske og estiske) versjonen må legges til grunn, idet disse bare regulerer registrerte luftfartøyer.
Hva gjelder kontekst kan det for det første ses hen til artikkel 3d nr. 2 som oppstiller unntak for forbudet «in the case of an emergency landing or an emergency overflight». Dette er begreper som er forbundet med bemannet luftfart, og i hvert fall ikke med små droner.
For det andre, når artikkel 3d leses i lys av artikkel 3e fremstår også den finske fortolkningen som den riktige. Artikkel 3e angir at «The Network Manager appointed by the Commission pursuant to its Implementing Decision (EU) 2019/709 shall support the Commission and its Member States in ensuring the implementation of, and compliance with, Article 3d. The Network Manager shall, in particular, reject all flight plans filed by aircraft operators indicating an intent to carry out activities over the territory of the Union that constitute a violation of this Regulation or of other safety and security measures in place, such that the pilot is not permitted to fly.». Da det bare er bemannede flyvninger som må levere «flight plans» tilsier artikkel 3e, som skal sikre effektueringen av artikkel 3d, at sistnevnte bare er ment å gjelde for luftfartøy som opererer etter lufttrafikkreglene. Denne gruppen omfatter registrerte luftfartøy men utelukker små droner.
Endelig skal det bemerkes at scenarioet med bruk av små droner ikke er nevnt i fortalen til Rådets beslutning av 28. februar 2022. I følge Sætervadet, Eriksen, Bruzelius og Løvlie nevnes det heller ikke av Rådet, EU-parlamentet eller EU-kommisjonen. Sett hen til grundigheten av forfatternes analyse ser retten ingen grunn til å betvile dette, som også understøtter ordlyden i den finske språkversjonen.
På bakgrunn av det foregående finner retten at den felleseuropeiske artikkel 3d må forstås i henhold til den finske (estiske og bulgarske) språkversjonen, slik at den bare gjelder for luftfartøy som er registrerte i henhold til registreringsreglene for internasjonal sivil luftfart, det vil si i et nasjonalt luftfartøyregister som utsteder nasjonalitets- og registreringsbevis.
Retten finner for øvrig grunn til å bemerke at en slik forståelse av EUs restriktive tiltak også synes å ha vært lag til grunn av Utenriksdepartementet i forbindelse med innføringen av gjeldende § 19 i sanksjonsforskrift Ukraina. I Kongelig resolusjon PRE-2022-03-18-410, under pkt. 2, «Nærmere om tiltakene og forskriften» skriver departementet:
«Flere tiltak ble vedtatt 28. februar 2022 i rådsbeslutninger (FUSP) 2022/335 og 2022/337 samt rådsforordninger 2022/334 og 2022/336.
For det første et forbud mot transaksjoner som gjelder forvaltningen av Russlands sentralbanks reserver og eiendeler.
For det andre et flyforbud for fly operert av russiske flyselskap, russiskregistrerte fly samt ikke-russiskregistrerte fly som er kontrollert av russiske personer. Et tilsvarende forbud ble fastsatt i norsk rett i forskrift 28. februar 2022 nr. 299, vedtatt av Luftfartstilsynet med hjemmel i luftfartsloven. For å sikre en helhetlig gjennomføring av de restriktive tiltakene i norsk rett, foreslås det å gjennomføre flyforbudet i 2014-forskriften. På samme tidspunkt som endringsforskriften trer i kraft, oppheves forskrift 28. februar 2022 nr. 299» (rettens kursivering).
Som sitatet viser ble den norske forskriftsbestemmelsen først vedtatt av Luftfartstilsynet med hjemmel i luftfartsloven, da med engelsk ordlyd. Senere ble reguleringen oversatt til norsk og med hjemmel i sanksjonsloven § 2 ble den inntatt i § 19 i den allerede eksisterende Sanksjonsforskrift Ukraina. Slik retten ser det har denne forhistorien ingen betydning i seg selv i denne saken. Derimot er det verdt å merke seg at begrepene «flyforbud» og «fly» samsvarer med en forståelse av at det er registrerte luftfartøy som rammes – og at små droner ikke rammes. Også i resolusjonens særmerknad til § 19 anvender utenriksdepartementet ordet «flyforbud» om rådsforordning 833/2014 artikkel 3d.
Etter dette finner retten at både det som foran er angitt som tolkningsalternativ b og tolkningsalternativ c av uttrykket «ikke-russiskregistrerte luftfartøyer» i sanksjonsforskrift Ukraina § 19 er videre enn det restriktive tiltaket som er vedtatt i EU, og som forskriften skal gjennomføre. For at disse tolkningsalternativene skal kunne anvendes kreves det derfor at de kan anses å ha «bred internasjonal oppslutning», slik at de kommer inn under det alternative inngangsvilkåret i sanksjonsloven § 2. Retten har ingen holdepunkter for at det er tilfelle. Tolkningsalternativene b og c må derfor ses bort fra, idet de mangler lovgrunnlag i sanksjonsloven § 2.
Aktor har som nevnt anført at uttrykket «ikke-russiskregistrerte luftfartøyer» må forstås dithen at det også omfatter droner som ikke er registrert med noen nasjonalitet Aktor har i denne forbindelse henvist til en ny høyesterettskjennelse, HR-2022-2089-U, hvor et slikt tolkningsresultat legges til grunn. I kjennelsen avsnitt 19 skriver Høyesterett at sanksjonsforskrift Ukraina § 19 omfatter «alle luftfartøyer som eies, leies eller på annen måte kontrolleres av russiske fysiske eller juridiske personer.» Kjennelsen er avsagt av Høyesteretts ankeutvalg i en fengslingssak, etter hurtig behandling. Det ble ikke avholdt muntlige forhandlinger. Disse omstendigheter sammenholdt med at ankeutvalget ikke berørte de EU-rettslige spørsmål, gjør at den nevnte høyesterettskjennelsen, slik retten ser det, ikke skal lede til et annet tolkningsresultat i foreliggende sak.
Den eneste tolkning av uttrykket «ikke-russiskregistrerte luftfartøyer» som ligger innenfor det som er «vedtatt i mellomstatlige organisasjoner», jf. sanksjonsloven § 2, er tolkningsalternativ a, nemlig at uttrykket skal forstås som en henvisning til luftfartøyer som er tildelt nasjonalitets- og registreringsbevis i andre land enn Russland. Som vist foran er ikke dette anvendelig i tiltaltes tilfelle. Hans handling rammes derfor ikke av det tredje alternativet i bestemmelsen heller.
Da ingen av alternativene i Sanksjonsforskrift Ukraina § 19 får anvendelse på tiltaltes handling foreligger ingen overtredelse av gjerningsbeskrivelsen objektiv sett.
Tiltalte skal derfor frifinnes.
Dommen er enstemmig. Den er ikke avsagt innen tre dager på grunn av sakens rettslige kompleksitet.
DOMSSLUTNING
A, født [00.00.1970], frifinnes. 
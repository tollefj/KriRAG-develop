En enstemmig rett har kommet til at A skal dømmes i tråd med tiltalebeslutningen. Hva gjelder straffeutmålingen har retten delt seg i et flertall og et mindretall. Flertallet, bestående av de to meddommerne, har kommet til at A skal dømmes til betinget fengsel i 25 dager, og en bot på 2000 kroner. Rettens mindretall, fagdommer Flovikholm, har stemt for at tiltalte skal dømmes til betinget fengsel i 25 dager og en bot på 8 000 kroner.
A er med i miljøbevegelsen Extinction Rebellion (XR). Gruppen er en internasjonal ikke-voldelig organisasjon, som mener sivil ulydighet er nødvendig for å overbevise myndighetene om alvoret i klimakrisen.
Tiltalte har erkjent straffeskyld for alle postene utenom post 3, som han mener ikke kan brukes i konkurrens med post 2 f).
Saken omhandler ni ulike aksjoner i perioden 21. september 2020 til 6. april 2022. Retten vil innledningsvis redegjøre kort for de rettslige utgangspunktene for vurderingen etter EMK, for deretter kommentere skyldspørsmålet for hvert av forholdene i tiltalebeslutningen. Retten behandler tiltalepostene kronologisk og de tiltalepostene som er knyttet til samme aksjon samlet.
Fra forsvarers side er det anført at straffeloven § 268 annet ledd ikke kan brukes i konkurrens med politiloven § 30 nr. 1 jf. § 5. Videre er det anført at det i straffeutmålingen må ses hen til at tiltalte oppholdt seg på fortauet da han ble gitt pålegget i tiltalens post 2 b), samt at aksjonen beskrevet i post 1 b) og 2 b) ikke hadde slike konsekvenser for sikkerhet og ferdsel at det begrunner en streng straff. Det er anført at aksjonene i post 1 e)/2 g) og 1 f)/2 h) fikk større konsekvenser enn de hadde treng å få fordi politiet valgte å stenge resten av veibanen. Det er generelt anført at straffen må settes lavere enn det aktor har tatt til orde for.
Det er ikke anført at noen av politiets inngrep er uforholdsmessig etter EMK, og retten vil behandle dette ganske kort.
Retten tar utgangspunkt i Høyesteretts dom HR-2022-981-A. Høyesterett trakk her opp utgangspunktene for vurderingen etter EMK artikkel 10 og 11.
Høyesterett viste til at EMK artikkel 11 fungerer som en spesialregel ved fredelige demonstrasjoner, se avsnitt 21. I likhet med Høyesterettsdommen er det i vår sak ingen tvil om at demonstrasjonene er fredelige og vernet av bestemmelsen, at det er gjort inngrep i forsamlingsfriheten ved at tiltalte er pålagt å fjerne seg og senere pågrepet og bøtelagt.
For at inngrep i forsamlingsfriheten etter EMK artikkel 11 nr. 2 skal være lovlig må tre vilkår være oppfylt: (i) inngrepet må ha hjemmel i lov, (ii) inngrepet må ivareta et legitimt formål, og (iii) inngrepet være nødvending i et demokratisk samfunn (forholdsmessighetsvurderingen).
Det er klart at inngrepene i vår sak isolert sett har hjemmel i lov. Som i HR-2022-981-A avsnitt 43, legger retten videre til grunn at politiets inngrep ivaretok flere av de legitime formålene som er angitt i EMK artikkel 11 nr. 2. Hovedspørsmålet er i vår sak er om inngrepene er forholdsmessige. Høyesterett uttalte følgende om forholdsmessighetsvurderingen i HR-2022-981-A i avsnitt 26 og 27:
Proporsjonalitetsvurderinga er brei. I den eine vektskåla ligg dei føremåla som er nemnde i EMK artikkel 11 nr. 2. I den andre ligg ytringsfridomen i ord, fakter eller til og med teiing frå personar som er samla på ein veg eller annan offentleg stad, jf. avsnitt 144. Det står sentralt i vurderinga om tiltaka er rimelege og eigna til å oppnå det legitime føremålet som er søkt vareteke. Som utgangspunkt gjeld det eit krav om at andre og mindre inngripande tiltak som er eigna til å oppnå føremålet, ikkje må vera tilgjengelege, jf. avsnitt 143 og Kjølbro side 852. I storkammerdommen avsnitt 146 går det fram at arten av, og alvoret i, sanksjonane, må ha vekt. I utgangspunktet krevst det særleg gode grunnar – «particular justification» – for at straffesanksjonar mot fredelege demonstrantar skal reknast som proporsjonale. Straff er likevel akseptert for trafikkblokade med kritikkverdig framferd, jf. avsnitta 173 og 180.
Høyesterett oppsummerte praksis fra EMD slik i avsnitt 34:
Samfunnet må tole ei viss forstyrring av dagleglivet, og styresmaktene må vise ein viss toleranse. Dette vil etter omstenda også tilseia at styresmaktene må vente med å gripe inn. Toleransegraden kan likevel ikkje fastleggjast generelt, men må vurderast konkret – særleg ut frå verknadene av forstyrringane. Der det er fare for liv og helse, kan styresmaktene gripe inn med ein gong. Det skal jamt over også mykje til for at inngrep mot ein aksjon som skapar alvorleg forstyrring av trafikken, og som ikkje er varsla og er i strid med nasjonalt regelverk, vil vera i strid med EMK artikkel 11.
Retten er etter en samlet vurdering av bevisene i saken overbevist om at tiltalte har handlet slik som beskrevet i tiltalebeslutningens post 1 a og 2 a, og at han har handlet forsettlig.
På bakgrunn av tiltaltes forklaring, bildemateriale fra stedet, og forklaringene til politivitnene politibetjent Lars Bakkom og innsatsleder Magnus Strande Bang finner retten følgende bevist ut over enhver rimelig tvil:
Tiltalte deltok i XR-aksjonen i Oslo 21. september 2020. Denne dagen sperret flere medlemmer i organisasjonen trafikken i Fredriksgate i Oslo ved å legge seg ned i tre ulike kryss der Frederiksgate krysser henholdsvis Kristian IVs gate, Karl Johans gate og Stortingsgata. Organisasjonen hadde på forhånd varslet om at det ville bli demonstrasjon, men tid og sted var ikke nærmere kjent. Trafikken stoppet. Tiltalte var lenket fast til en annen person med et plastrør og satt i vegbanen i Karl Johans gate. Tiltalte ble båret ut av veien uten at han hadde fått et pålegg, all den tid politiet hadde glemt å gi tiltalte pålegg. Tiltalte ble satt på fortauet. Tiltalte gjorde politiet oppmerksom på at han ikke hadde fått pålegg, og det ble følgelig gitt et pålegg til han på fortauet. Fotgjengere ble enkelte steder presset ut i veibanen fordi det var mange på fortauet, og det ble derfor også gitt pålegg om å forlate fortauet for å sikre normal ferdsel på disse. Fordi tiltalte ikke forlot stedet ble han ført bort i en politibil.
De objektive vilkår for straffansvar er oppfylt. Retten finner det videre bevist ut over enhver rimelig tvil at A handlet med hensikt hva gjelder tiltalebeslutningens post 1 a, og at han holdt det som sikkert eller mest sannsynlig at han brøt politiets pålegg da han forble på fortauet. Dette selv om det var sperrebånd rundt han. Retten finner altså at tiltalte har handlet med den nødvendige graden av skyld også for tiltalens post 2 a).
Vilkårene for pådømmelse etter post 1 a) og post 2 a) er isolert sett oppfylt.
Retten har videre kommet til at pålegget, innbringelsen og straffen ikke utgjør en krenkelse av EMK artikkel 10 og 11. Retten viser til forholdsmessighetsvurderingen som er gjort i HR-2022-981-A, som gjelder den samme aksjonen, som denne rett stiller seg bak.
A dømmes etter dette i tråd med tiltalebeslutningens post 1 a) og post 2 a).
Retten er etter en samlet vurdering av bevisene i saken overbevist om at tiltalte har handlet slik som beskrevet i tiltalebeslutningens post 1 b og 2 b, og at han har handlet forsettlig.
Basert på tiltaltes forklaring, samt forklaringen til politibetjent Birger Bratli og innsatsleder Lars Kostveit, har retten funnet følgende faktum bevist:
Mandag 3. mai 2021 rundt kl. 13.05 på Vaterlands bro i Oslo, deltok tiltalte i en markering med XR sammen med flere andre personer. Markeringen var ikke varslet til politiet i forkant. Tiltalte oppholdt seg i vegbanen. I vegbanen hadde demonstrantene også plassert en vanntank med farget vann og pengesedler, som skulle symbolisere olje. De hadde også bannere. Bannerne, vanntanken og demonstrantene sperret all trafikk. Politiet kom til stedet ca. kl. 15.20. Politiet fikk etter hvert sperret av veien for å unngå trafikk i retning mot aktivistene, og fikk også omdirigert trafikken. En gang rundt kl. 17.15 påla politiet tiltalte og de andre demonstrantene om å fjerne seg fra veibanen. Ifølge politibetjent Kostveit var vurderingen at demonstrantene da hadde fått frem sitt budskap. Forstyrrelsene blokaden medførte for ferdsel, trafikkflyt, samt tilgjengelige politiressurser, ble utslagsgivende. Fordi demonstrantene ikke fulgte pålegget innen den gitte tidsfristen ble det besluttet av politiet at de som ikke fjernet seg frivillig skulle innbringes. Tiltalte etterkom ikke pålegget og ble tatt med til arresten. Veiene åpnet for trafikk igjen rundt kl. 17.35.
Retten mener at tiltalte gjennom sin deltakelse i aksjonen på en utilbørlig måte har forstyrret den lovlige ferdselen, jf. straffeloven § 181. Videre er vilkårene i politiloven § 30 nr. 1, jf. § 5, isolert sett oppfylt. De objektive vilkårene for straff etter straffeloven § 181 første ledd og politiloven § 30 nr. 1 jf. § 5 er oppfylt. Retten finner det videre bevist utover enhver rimelig tvil at tiltalte handlet med hensikt, og de subjektive vilkårene for straff er derfor oppfylt.
Vilkårene for pådømmelse etter disse to postene er isolert sett oppfylt.
Retten har videre kommet til at pålegget, innbringelsen og straffen i forsamlingsfriheten heller ikke er i strid med EMK artikkel 10 og 11. Virkningene av denne trafikkblokaden var mindre enn saksforholdet i HR-2022-981-A, da politiet greide å omdirigere trafikken i dette området denne dagen. Det er likevel klart at aksjonen virket inn på trafikken i området, da veiene måtte sperres av. I tillegg tok aksjonen politiressurser fra andre politioppgaver. Aksjonen var heller ikke varslet, i strid med politiloven § 11. Dette kan ikke være avgjørende i seg selv, men er et moment i vurderingen, jf. HR-2022-981-A avsnitt 49.
Til forskjell fra saksforholdet i HR-2022-981-A varte aksjonen og veiblokaden betydelig lengre. Aksjonistene fikk oppholde seg i veibanen fra klokken 13 frem til påleggene ble gitt etter 17. Retten mener dette må tillegges vekt i forholdsmessighetsvurderingen. Aksjonistene fikk god tid til å få frem sitt budskap. Sett hen til de forhold pekt på av retten over mener retten at pålegget, innbringelsen og straffen ikke kan anses som uforholdsmessig, jf. EMK artikkel 11.
Tiltalte skal dømmes etter dette i tråd med tiltalebeslutningens post 1 b) og 2 b).
Retten finner det bevist ut over enhver rimelig tvil at A på utilbørlig måte forstyrret den lovlige ferdselen og unnlot å rette seg etter pålegg fra politiet i forbindelse med aksjonen 23. august 2021, jf. straffeloven § 181 første ledd og politiloven § 30 nr. 1, jf. § 5.
På bakgrunn av tiltaltes forklaring, som støttes av forklaringen til politivitnet Henrik Kløvstad Aas og bildemateriale fra stedet, har retten funnet følgende bevist ut over enhver rimelig tvil:
Tiltalte deltok i XR-aksjonen i Majorstuekrysset mandag 23. august 2021. Politiet fikk melding kl. 13.15 om pågående demonstrasjonen. Rundt 30-40 personer, herunder tiltalte, satt seg ned i veibanen i Kirkeveien og sperret trafikken. Pålegg om å fjerne seg i løpet av to minutter ble gitt tiltalte en gang mellom kl. 14.02-14.12, men han forble sittende og ble til slutt båret bort og kjørt til arresten.
De objektive vilkår for straffansvar er oppfylt. Retten finner det videre bevist ut over enhver rimelig tvil at A handlet med hensikt. Også de subjektive vilkår for straff er oppfylt.
Vilkårene for pådømmelse etter post 1 c) og post 2 c) er isolert sett oppfylt.
Retten har videre kommet til at pålegget, innbringelsen og straffen ikke utgjør en krenkelse av EMK artikkel 10 og 11. Aksjonen hadde klare likhetstrekk saksforholdet som ble vurdert av Høyesterett i HR-2022-981-A. Retten viser derfor til forholdsmessighetsvurderingen som er gjort der. I dette tilfellet fikk demonstrantene demonstrere i en time, og aksjonen hadde store påvirkninger på trafikken. Videre krevde aksjonen mye politiressurser.
A dømmes etter dette i tråd med tiltalebeslutningens post 1 c) og post 2 c).
Retten finner det bevist ut over enhver rimelig tvil at A på utilbørlig måte forstyrret den lovlige ferdselen og unnlot å rette seg etter pålegg fra politiet i forbindelse med aksjonen 27. august 2021, jf. straffeloven § 181 og politiloven § 30 nr. 1, jf. § 5.
På bakgrunn av As egen forklaring, video fra stedet og forklaringen fra politibetjent Kristoffer Bang har retten funnet følgende faktum bevist ut over enhver rimelig tvil:
Tiltalte deltok i XR-aksjonen i krysset Hausmanns gate/Torggata fredag 27. august 2021. Hele krysset ble blokkert av demonstranter. Tiltalte stod i veibanen og holdt et banner. Veibanen var også sperret av en lastebil som demonstrantene hadde med seg. Det var mye musikk og folk ropte i megafoner. Politiet fikk meldinger om aksjonen ca. kl. 18. Pålegg ble gitt fra kl. 19.00, først ved proklamasjon, med frist for å fjerne seg kl. 19.15. Deretter gikk politiet rundt og ga pålegg personlig. Tiltalte fikk i det minste med seg pålegget som ble gitt til han personlig. Tiltalte ble stående etter fristen, og ble senere fjernet og kjørt til arresten.
De objektive vilkår for straffansvar er oppfylt. Retten finner det videre bevist ut over enhver rimelig tvil at A handlet med hensikt. Også de subjektive vilkår for straff er oppfylt.
Vilkårene for pådømmelse etter tiltalens post 1 d) og 2 d) er isolert sett oppfylt.
Retten har videre kommet til at pålegget, innbringelsen og straffen ikke utgjør en krenkelse av EMK artikkel 10 og 11. Aksjonen hadde klare likhetstrekk saksforholdet som ble vurdert av Høyesterett i HR-2022-981-A. Retten viser til forholdsmessighetsvurderingen som er gjort i denne dommen. Demonstrantene fikk holde på i om lag en time før påleggene ble gitt. Videre vises det til at aksjonen hadde store påvirkninger på trafikken. Videre krevde aksjonen mye politiressurser.
A dømmes etter dette i tråd med tiltalebeslutningens post 1 d) og 2 d).
Retten finner det bevist ut over enhver rimelig tvil at A unnlot å rette seg etter pålegg gitt av politiet i forbindelse med aksjonen 28. august 2021, jf. politiloven § 30 nr. 1, jf. § 5.
På bakgrunn av As egen forklaring, forklaringen fra politibetjent Fredrik Østby og politioverbetjent Kristoffer Bang, har retten funnet følgende faktum bevist ut over enhver rimelig tvil:
A kom inn til Sjursøya havneanlegg i kajakk sammen med flere andre XR-medlemmer. XR hadde planlagt en aksjon hvor de skulle blokkere for en bensinbåt. På dette tidspunktet lå det et tankskip som losset jet fuel ved havneanlegget. Ifølge politibetjent Østby bestemte innsatsleder fra politiet, kapteinen på båten og sikkerhetsansvarlig på kaianlegget at aktivistene ikke kunne ta seg opp på kaianlegget fra kajakkene, fordi da måtte lossingen stoppe av sikkerhetsmessige årsaker. Politiet informerte fra en politibåt på stedet at demonstrantene ikke hadde anledning til å ta seg opp på kaianlegget, og dersom de gjorde det ville de bli innbragt. Likevel kom tiltalte padlende inn og tok seg opp en stige som gikk fra vannet til kaianlegget. Politibetjent Østby ga tiltalte pålegg om å ikke komme opp på kaianlegget da tiltalte stod i stigen. Kajakken var da under stigen, men etter en stund padlet personen i kajakken av gårde og bort fra stigen. Tiltalte gikk så opp stigen og ble pågrepet på kaianlegget.
De objektive vilkår for straff etter politiloven § 30 nr. 1, jf. § 5 er oppfylt. Retten finner det videre bevist ut over enhver rimelig tvil at A handlet med hensikt. De subjektive vilkår for straff er oppfylt. Vilkårene for pådømmelse etter post 2 e), er isolert sett oppfylt.
Retten har videre kommet til at pålegget, innbringelsen og straffen ikke utgjør en krenkelse av EMK artikkel 10 og 11. Retten viser her til at lossingen av sikkerhetsmessige årsaker måtte avbrytes hvis demonstrantene kom seg opp på kaianlegget, noe som ville hatt store økonomiske konsekvenser.
A skal dømmes i tråd med tiltalens post 2 e).
Retten finner det bevist ut over enhver rimelig tvil at A unnlot å rette seg etter pålegg gitt av politiet i forbindelse med aksjonen 30. mars 2022, jf. politiloven § 30 nr. 1, jf. § 5. Retten finner det videre bevist ut over enhver rimelig tvil at A uberettiget oppholdt seg på fremmed grunn til tross for oppfordringer om å forlate stedet samme dag, jf. straffeloven § 268 annet ledd.
På bakgrunn av As egen forklaring, video fra stedet, forklaringene fra politibetjent Aleksander Hansen, havnekaptein Christensen, innsatsleder Monica Engebretsen og sikkerhetssjef Andreas Palmer har retten funnet følgende faktum bevist ut over enhver rimelig tvil:
A deltok på aksjonen på Sjursøya havneområde fra 30. mars 2022 fra tidlig på morgenen. Aksjonistene var der fordi de ønsket å blokkere et tog som skulle frakte flybensin til Oslo lufthavn. A lenket seg fast i toget. Det ble først proklamert for alle demonstrantene, at de måtte fjerne seg, før det ble gitt individuelle pålegg. A fikk kl. 11.21 et pålegg om å fjerne seg fra området innen ti minutter, uten at han fulgte det. Bakgrunnen for pålegget var at grunneier ønsket alle demonstrantene fjernet. Aksjonen forsinket togdriften til CargoNet, som frakter flybensin til Oslo lufthavn. Det tar relativt kort tid før Oslo lufthavn går tom for drivstoff, og en lengre forsinkelse av transporten kunne derfor få store samfunnsmessige konsekvenser. Siste demonstrant var fjernet kl. 13.22.
De objektive vilkår for å dømmes etter politiloven § 30 nr. 1, jf. § 5, og straffeloven § 268 annet ledd er oppfylt. Retten finner det videre bevist ut over enhver rimelig tvil at A handlet med hensikt. Også de subjektive vilkår for straff er oppfylt.
Spørsmålet er om disse bestemmelsene kan anvendes i konkurrens i en situasjon som den foreliggende.
I HR-2022-981-A uttalte Høyesterett at straffeloven § 181 første ledd og politiloven § 30 r. 1 kunne brukes i idealkonkurrens og begrunnet det på denne måten:
Dei to straffeboda vernar ulike interesser og rettar seg mot ulike sider av framferda til dei sikta den aktuelle dagen. Begge straffeboda kan med det nyttas samstundes.
Retten mener at straffeloven § 268 annet ledd og politiloven § 30 nr. 1 kan anvendes i idealkonkurrens. Bestemmelsene verner om ulike interesser. Straffeloven § 268 annet ledd verner om at rette vedkommende kan bortvise noen fra grunn som de disponerer over, mens politiloven § 30 nr. 1 verner om hensynet til respekt for ordensmakten. Videre så mener retten at de to bestemmelsene for så vidt retter seg mot ulike sider av tiltaltes opptreden, ettersom man ved å bryte straffeloven § 268 annet ledd ikke respekterer rette vedkommende sin oppfordring, mens man ved brudd på politiloven § 30 nr. 1 ikke respekterer politiet. Det er ikke av betydning at det er politiet som også gir oppfordringen etter § 268 annet ledd, som i vår sak. Det kom tydelig frem at grunneier ønsket demonstrantene bort.
Retten har videre kommet til at pålegget, innbringelsen og straffen ikke utgjør en krenkelse av EMK artikkel 10 og 11. Aksjonen hadde potensielt store samfunnsmessige konsekvenser og retten finner at politiets inngripen ikke var uforholdsmessig. Videre fikk demonstrantene demonstrere i en lengre periode før de fikk påleggene.
A dømmes i tråd med tiltalebeslutningens post 2 d) og post 3.
Retten finner det bevist ut over enhver rimelig tvil at A på utilbørlig måte forstyrret den lovlige ferdselen og unnlot å rette seg etter pålegg fra politiet i forbindelse med aksjonen 2. april 2022, jf. straffeloven § 181 og politiloven § 30 nr. 1, jf. § 5.
På bakgrunn av As egen forklaring, politibetjent Sara Helene Bergheim, innsatsleder Thomas Broberg og havnekaptein Christensen har retten funnet følgende faktum bevist ut over enhver rimelig tvil:
A deltok på aksjonen på Sjursøya havneområde 2. april 2022 fra litt over kl. 11.00. Aksjonistene satt blant annet foran lastebiler, så de ikke skulle komme videre. Totalt fire tankbiler ble stanset av aksjonistene, og flere tankbiler valgte å ikke kjøre inn på området fordi de ikke ville bli stanset. I realiteten ble all trafikk inn og ut av Oslo havn sperret. Tiltalte var lenket til en av bilene. Sjåførene måtte bli sittende inne i førerhusene mens de ventet. A fikk etter hvert et pålegg om å fjerne seg innen ti minutter og fulgte ikke dette. A ble så fjernet. Den siste traileren ble frigjort kl. 18.05.
De objektive vilkår for straffansvar er oppfylt. Retten finner det videre bevist ut over enhver rimelig tvil at A handlet med hensikt. Også de subjektive vilkår for straff er oppfylt.
Vilkårene for pådømmelse etter tiltalens post 1 e) og 2 g) er isolert sett oppfylt.
Retten har videre kommet til at pålegget, innbringelsen og straffen ikke utgjør en krenkelse av EMK artikkel 10 og 11. Aksjonen har likhetstrekk med saksforholdet som ble vurdert av Høyesterett i HR-2022-981-A, selv om vår aksjon var mer spisset mot en viss type trafikk. Aksjonen hadde økonomiske konsekvenser for de berørte. Videre fikk aksjonistene aksjonere i en lengre periode før de ble fjernet.
A dømmes etter dette i tråd med tiltalebeslutningens post 1 e) og 2 g).
Retten finner det bevist ut over enhver rimelig tvil at A på utilbørlig måte forstyrret den lovlige ferdselen og unnlot å rette seg etter pålegg fra politiet i forbindelse med aksjonen 4. april 2022, jf. straffeloven § 181 og politiloven § 30 nr. 1, jf. § 5.
På bakgrunn av As egen forklaring, forklaringene fra politibetjent Martine Bredo Olsen, innsatsleder Kostveit og havnekaptein Christensen har retten funnet følgende faktum bevist ut over enhver rimelig tvil:
A deltok på aksjonen på Sjursøya havneområde 4. april 2022. Aksjonistene gjennomførte en lignende demonstrasjon som den 2. april 2022 som er behandlet i punket over. Trailere ble stanset i to omganger. Først et sted fra omtrent kl. 11. Så et nytt sted fra litt senere. A holdt blant annet en appell på taket på en av lastebilene som var stanset på det første stedet. Oslo havn uttrykte ca. kl. 12 at de ønsket demonstrantene fjernet. Kl. 12.04 ble det gitt en proklamasjon om at demonstrantene måtte fjerne seg, før de kl. 12.20 begynte å gi individuelle pålegg. A fikk et personlig pålegg om å fjerne seg fra området kl. 13.26, samt informasjon om at han var bortvist fra hele området i 72 timer, og pålegg ikke ble fulgt da A ikke forlot området denne dagen. Ca. kl. 14.45 var hele området åpnet for normal trafikk.
De objektive vilkår for straffansvar er oppfylt. Retten finner det videre bevist ut over enhver rimelig tvil at A handlet med hensikt. Også de subjektive vilkår for straff er oppfylt.
Vilkårene for pådømmelse etter post 1 f) og post 2 h) er isolert sett oppfylt.
Retten har videre kommet til at pålegget, innbringelsen og straffen ikke utgjør en krenkelse av EMK artikkel 10 og 11. Aksjonen har likhetstrekk med saksforholdet som ble vurdert av Høyesterett i HR-2022-981-A, selv om vår aksjon var mer spisset mot en viss type trafikk. Aksjonen hadde økonomiske konsekvenser for de berørte. Videre fikk aksjonistene aksjonere i en lengre periode før de ble fjernet.
A dømmes etter dette i tråd med tiltalebeslutningens post 1 f) og 2 h).
Retten finner det bevist ut over enhver rimelig tvil at A unnlot å rette seg etter pålegg gitt av politiet i forbindelse med aksjonen 6. april 2022, jf. politiloven § 30 nr. 1, jf. § 5.
På bakgrunn av As egen forklaring, havnekaptein Christensen, politibetjent Arne Gran Jacobsen, innsatsleder Bang og politibetjent Andreas Sterri har retten funnet følgende faktum bevist ut over enhver rimelig tvil:
A deltok i en aksjon på Sjursøya i Oslo denne dagen hvorpå trafikken på Sjursøya ble stanset. Han ble bortvist fra politiet ved betjent Arne Gran Jacobsen kl. 14.10 med beskjed om å ikke oppholde seg i området de neste 24 timene. A dro til tross for dette tilbake til Sjursøya samme dag kl. 16.37.
De objektive vilkår for straff etter politiloven § 30 nr. 1, jf. § 5 er oppfylt. Retten finner det videre bevist ut over enhver rimelig tvil at A handlet med hensikt. De subjektive vilkår for straff er oppfylt. Vilkårene for pådømmelse etter post 2 i), er isolert sett oppfylt.
Retten har videre kommet til at pålegget, innbringelsen og straffen ikke utgjør en krenkelse av EMK artikkel 10 og 11. Det vises til forholdsmessighetsvurderingen under forrige post som gjør seg tilsvarende gjelde her.
A skal dømmes i tråd med tiltalebeslutningens post 2 i).
Retten skal utmåle straff for seks overtredelser av straffeloven § 181 første ledd, ni overtredelser av politiloven § 30 nr. 1 jf. § 5 og én overtredelse av straffeloven § 268 annet ledd. Tiltalte har totalt deltatt på ni XR-aksjoner.
Tiltalte er tidligere staffet for brudd på politiloven § 30 nr. 1, jf. § 5 og brudd på straffeloven § 181 første ledd jf. § 15.
Straffeskjerpelsesprinsippet kommer til anvendelse. Dette innebærer at det ved straffutmålingen tas utgangspunkt i det mest alvorlige forholdet, og deretter gis et tillegg i straffen for de øvrige overtredelsene.
Det bærende for straffen er overtredelsene av straffeloven § 181 første ledd, der strafferammen er bøter eller fengsel i seks måneder. Strafferammen for overtredelsen av politiloven § 30 nr. 1 jf. § 5 er bot eller fengsel i tre måneder. Strafferammen for overtredelse av straffeloven § 268 annet ledd er bot.
Samtlige av overtredelsene av § 181 første ledd gjelder veiblokader. Høyesterett har behandlet veiblokader i HR-2022-981-A hvor Høyesterett tok utgangspunkt i et bøtenivå på 20 000 kroner for ett tilfelle av brudd på straffeloven § 181 første ledd, jf. § 15 i idealkonkurrens med politiloven § 30 nr. 1, jf. § 5, før mulige formildende og skjerpende omstendigheter. Beløpet tilsvarer en skjerpet foreleggsats, jf. avsnitt 63 i dommen.
Isolert sett mener retten at de tre overtredelsene av politiloven § 30 nr. 1, jf. § 5, ville medført en bot på om lag 8000 kroner for hver overtredelse jf. LB-2022-11050.
Overtredelsen av straffeloven § 268 annet ledd gir isolert sett en mindre bot.
Det er i rettspraksis fra høyere instanser ikke tatt stilling til hvordan straffen skal utmåles i tilfelle av flere enn tre aksjoner, herunder om det her foretas en mer skjønnsmessig utmåling, se LB-2021-160379. Aktor har anført at grensen mellom bot og betinget fengsel bør gå omtrent ved fire aksjoner eller 40 000 kroner i bot. Retten tar ikke stilling til hvor grensen går, men finner at vår sak uansett klart overskrider terskelen for betinget fengsel.
Vår sak gjelder ni aksjoner, derav seks veiblokader. En samlet rett mener det vil være proporsjonalt med betinget fengselsstraff. Allmennpreventive og individualpreventive hensyn tilsier at det er et behov for å hindre gjentakelse på en effektiv måte, og bot anses ikke tilstrekkelig i seg selv. En kort betinget fengselsstraff med en prøvetid på to år vil dermed være nødvendig i et demokratisk samfunn.
Aktor har foreslått at den betingete fengselsstraffen skal settes til 29 dagers fengsel, og i tillegg at det skal utmåles en bot på 10 000 kr.
Hva gjelder fengselsstraffen så er retten enig med aktor i at betinget fengsel i 30 dager er et passende utgangspunkt for ni aksjoner, hvorpå seks av dem utgjør brudd på straffeloven § 181 første ledd i form av å være veiblokade. Av skjerpende omstendigheter kommer at tiltalte ble dømt for brudd på straffeloven § 181 første ledd jf. § 15 og politiloven § 30 nr. 1 jf. § 5 i 2019, jf. straffeloven § 77 k. Påtalemyndighetene har foreslått en straffeskjerpelse ved at den betingede straffen øker med to dager, noe retten anser som passende.
Retten mener videre at tiltalte skal gis kompensasjon for at det er lang tid siden noen av forholdene fant sted, uten at tiltalte kan lastes for dette jf. straffeloven § 78 bokstav d. Retten mener dette må gi noe reduksjon i straffen, selv om tiltalte har pådratt seg nye straffbare forhold underveis. Etter dette formildende momentet mener retten at passende straff er 29 dager fengsel. Videre skal det gis en kompensasjon for tiltaltes erkjennelse. Straffen settes til 25 dagers betinget fengsel, medregnet tiltaltes erkjennelse.
Selv om praksis fra tingretten har liten vekt vil retten nevne at den betingede fengselsstraffen står i stil med sak 22-120164MED-TOSL/05 (sju aksjoner, betinget fengsel i 16 dager og bot på 10 000 kroner) og med sak 22-120413MED-TOSL/05 (fem aksjoner, 18 dager betinget fengsel og bot på 10 000 kroner).
Ved eventuell soning av straffen kommer 13 dager til fradrag som utholdt i varetekt.
Retten mener videre at det skal utmåles en bot i kombinasjon med den betingede fengselsstraffen.
Forsvarer har anført at boten bør settes lavere enn påstått av aktor, av hensyn til As økonomi. A har i dag ingen inntekt, han mottar etter det opplyste heller ingen offentlige ytelser utenom barnetrygd. Han bor på en gård, som forsyner familien. A har to barn. Hans kone tjener om lag 50 000 kroner i året på honningproduksjon.
Når det gjelder utmåling av botens størrelse har retten delt seg i et flertall og i et mindretall.
Rettens flertall, bestående av meddommer Ødegård og meddommer Ghazanfar, har kommet til at det skal utmåles en bot på 2000 kroner kombinert med betinget fengsel. Rettens flertall har i utmålingen særlig lagt vekt på A personlige økonomi, jf. prinsippet i straffeloven § 53 annet ledd og sett det opp mot det straffbare forholdet. Rettens flertall viser til at tiltalte må betale boten med barnebidrag eller ved hjelp av konas beskjedne inntekt. Av denne grunn vil en bot selv på 2000 kroner ramme tiltalte forholdvis hardt. En bot på 2000 kroner kombinert med den betingede fengselsstraffen på 25 dager er en rimelig og passende straff.
Rettens mindretall, fagdommer Flovikholm, mener at boten bør settes til 8000 kroner. Mindretallet viser til at evneprinsippet i straffeloven § 53 andre ledd får mindre vekt ved saker som denne, se HR-2022-981-A avsnitt 61. Rettens mindretall har også hensyntatt tiltaltes spesielt trange personlige økonomi, men mener at dette er en passende straff sett hen til de straffbare forholdene.
Etter dette dømmes A til 25 dagers betinget fengsel. Varetektsfradraget utgjør 13 dager i den betingede fengselsstraffen i det tilfellet at den må sones. Videre dømmes han til en bot på 2000 kroner. Den subsidiære fengselsstraffen settes til 2 dager.
Aktor la ikke ned påstand om saksomkostninger under henvisning til at tiltaltes økonomi. Retten er enig i at sakskostnader ikke skal idømmes.
Dommen er avsagt under dissens, slik det fremgår av dommens premisser.
DOMSSLUTNING
Fullbyrding av straffen utsettes med en prøvetid på to år jf. straffeloven § 34. Dersom den betingete fengselsstraffen må sones utgjør varetektsfradraget 13 – tretten – dager.
En enstemmig rett har kommet til at A skal dømmes i tråd med tiltalebeslutningen. Hva gjelder straffeutmålingen har retten delt seg i et flertall og et mindretall. Flertallet, bestående av de to meddommerne, har kommet til at A skal dømmes til betinget fengsel i 25 dager, og en bot på 2000 kroner. Rettens mindretall, fagdommer Flovikholm, har stemt for at tiltalte skal dømmes til betinget fengsel i 25 dager og en bot på 8 000 kroner.
A er med i miljøbevegelsen Extinction Rebellion (XR). Gruppen er en internasjonal ikke-voldelig organisasjon, som mener sivil ulydighet er nødvendig for å overbevise myndighetene om alvoret i klimakrisen.
Tiltalte har erkjent straffeskyld for alle postene utenom post 3, som han mener ikke kan brukes i konkurrens med post 2 f).
Saken omhandler ni ulike aksjoner i perioden 21. september 2020 til 6. april 2022. Retten vil innledningsvis redegjøre kort for de rettslige utgangspunktene for vurderingen etter EMK, for deretter kommentere skyldspørsmålet for hvert av forholdene i tiltalebeslutningen. Retten behandler tiltalepostene kronologisk og de tiltalepostene som er knyttet til samme aksjon samlet.
Fra forsvarers side er det anført at straffeloven § 268 annet ledd ikke kan brukes i konkurrens med politiloven § 30 nr. 1 jf. § 5. Videre er det anført at det i straffeutmålingen må ses hen til at tiltalte oppholdt seg på fortauet da han ble gitt pålegget i tiltalens post 2 b), samt at aksjonen beskrevet i post 1 b) og 2 b) ikke hadde slike konsekvenser for sikkerhet og ferdsel at det begrunner en streng straff. Det er anført at aksjonene i post 1 e)/2 g) og 1 f)/2 h) fikk større konsekvenser enn de hadde treng å få fordi politiet valgte å stenge resten av veibanen. Det er generelt anført at straffen må settes lavere enn det aktor har tatt til orde for.
Det er ikke anført at noen av politiets inngrep er uforholdsmessig etter EMK, og retten vil behandle dette ganske kort.
Retten tar utgangspunkt i Høyesteretts dom HR-2022-981-A. Høyesterett trakk her opp utgangspunktene for vurderingen etter EMK artikkel 10 og 11.
Høyesterett viste til at EMK artikkel 11 fungerer som en spesialregel ved fredelige demonstrasjoner, se avsnitt 21. I likhet med Høyesterettsdommen er det i vår sak ingen tvil om at demonstrasjonene er fredelige og vernet av bestemmelsen, at det er gjort inngrep i forsamlingsfriheten ved at tiltalte er pålagt å fjerne seg og senere pågrepet og bøtelagt.
For at inngrep i forsamlingsfriheten etter EMK artikkel 11 nr. 2 skal være lovlig må tre vilkår være oppfylt: (i) inngrepet må ha hjemmel i lov, (ii) inngrepet må ivareta et legitimt formål, og (iii) inngrepet være nødvending i et demokratisk samfunn (forholdsmessighetsvurderingen).
Det er klart at inngrepene i vår sak isolert sett har hjemmel i lov. Som i HR-2022-981-A avsnitt 43, legger retten videre til grunn at politiets inngrep ivaretok flere av de legitime formålene som er angitt i EMK artikkel 11 nr. 2. Hovedspørsmålet er i vår sak er om inngrepene er forholdsmessige. Høyesterett uttalte følgende om forholdsmessighetsvurderingen i HR-2022-981-A i avsnitt 26 og 27:
Proporsjonalitetsvurderinga er brei. I den eine vektskåla ligg dei føremåla som er nemnde i EMK artikkel 11 nr. 2. I den andre ligg ytringsfridomen i ord, fakter eller til og med teiing frå personar som er samla på ein veg eller annan offentleg stad, jf. avsnitt 144. Det står sentralt i vurderinga om tiltaka er rimelege og eigna til å oppnå det legitime føremålet som er søkt vareteke. Som utgangspunkt gjeld det eit krav om at andre og mindre inngripande tiltak som er eigna til å oppnå føremålet, ikkje må vera tilgjengelege, jf. avsnitt 143 og Kjølbro side 852. I storkammerdommen avsnitt 146 går det fram at arten av, og alvoret i, sanksjonane, må ha vekt. I utgangspunktet krevst det særleg gode grunnar – «particular justification» – for at straffesanksjonar mot fredelege demonstrantar skal reknast som proporsjonale. Straff er likevel akseptert for trafikkblokade med kritikkverdig framferd, jf. avsnitta 173 og 180.
Høyesterett oppsummerte praksis fra EMD slik i avsnitt 34:
Samfunnet må tole ei viss forstyrring av dagleglivet, og styresmaktene må vise ein viss toleranse. Dette vil etter omstenda også tilseia at styresmaktene må vente med å gripe inn. Toleransegraden kan likevel ikkje fastleggjast generelt, men må vurderast konkret – særleg ut frå verknadene av forstyrringane. Der det er fare for liv og helse, kan styresmaktene gripe inn med ein gong. Det skal jamt over også mykje til for at inngrep mot ein aksjon som skapar alvorleg forstyrring av trafikken, og som ikkje er varsla og er i strid med nasjonalt regelverk, vil vera i strid med EMK artikkel 11.
Retten er etter en samlet vurdering av bevisene i saken overbevist om at tiltalte har handlet slik som beskrevet i tiltalebeslutningens post 1 a og 2 a, og at han har handlet forsettlig.
På bakgrunn av tiltaltes forklaring, bildemateriale fra stedet, og forklaringene til politivitnene politibetjent Lars Bakkom og innsatsleder Magnus Strande Bang finner retten følgende bevist ut over enhver rimelig tvil:
Tiltalte deltok i XR-aksjonen i Oslo 21. september 2020. Denne dagen sperret flere medlemmer i organisasjonen trafikken i Fredriksgate i Oslo ved å legge seg ned i tre ulike kryss der Frederiksgate krysser henholdsvis Kristian IVs gate, Karl Johans gate og Stortingsgata. Organisasjonen hadde på forhånd varslet om at det ville bli demonstrasjon, men tid og sted var ikke nærmere kjent. Trafikken stoppet. Tiltalte var lenket fast til en annen person med et plastrør og satt i vegbanen i Karl Johans gate. Tiltalte ble båret ut av veien uten at han hadde fått et pålegg, all den tid politiet hadde glemt å gi tiltalte pålegg. Tiltalte ble satt på fortauet. Tiltalte gjorde politiet oppmerksom på at han ikke hadde fått pålegg, og det ble følgelig gitt et pålegg til han på fortauet. Fotgjengere ble enkelte steder presset ut i veibanen fordi det var mange på fortauet, og det ble derfor også gitt pålegg om å forlate fortauet for å sikre normal ferdsel på disse. Fordi tiltalte ikke forlot stedet ble han ført bort i en politibil.
De objektive vilkår for straffansvar er oppfylt. Retten finner det videre bevist ut over enhver rimelig tvil at A handlet med hensikt hva gjelder tiltalebeslutningens post 1 a, og at han holdt det som sikkert eller mest sannsynlig at han brøt politiets pålegg da han forble på fortauet. Dette selv om det var sperrebånd rundt han. Retten finner altså at tiltalte har handlet med den nødvendige graden av skyld også for tiltalens post 2 a).
Vilkårene for pådømmelse etter post 1 a) og post 2 a) er isolert sett oppfylt.
Retten har videre kommet til at pålegget, innbringelsen og straffen ikke utgjør en krenkelse av EMK artikkel 10 og 11. Retten viser til forholdsmessighetsvurderingen som er gjort i HR-2022-981-A, som gjelder den samme aksjonen, som denne rett stiller seg bak.
A dømmes etter dette i tråd med tiltalebeslutningens post 1 a) og post 2 a).
Retten er etter en samlet vurdering av bevisene i saken overbevist om at tiltalte har handlet slik som beskrevet i tiltalebeslutningens post 1 b og 2 b, og at han har handlet forsettlig.
Basert på tiltaltes forklaring, samt forklaringen til politibetjent Birger Bratli og innsatsleder Lars Kostveit, har retten funnet følgende faktum bevist:
Mandag 3. mai 2021 rundt kl. 13.05 på Vaterlands bro i Oslo, deltok tiltalte i en markering med XR sammen med flere andre personer. Markeringen var ikke varslet til politiet i forkant. Tiltalte oppholdt seg i vegbanen. I vegbanen hadde demonstrantene også plassert en vanntank med farget vann og pengesedler, som skulle symbolisere olje. De hadde også bannere. Bannerne, vanntanken og demonstrantene sperret all trafikk. Politiet kom til stedet ca. kl. 15.20. Politiet fikk etter hvert sperret av veien for å unngå trafikk i retning mot aktivistene, og fikk også omdirigert trafikken. En gang rundt kl. 17.15 påla politiet tiltalte og de andre demonstrantene om å fjerne seg fra veibanen. Ifølge politibetjent Kostveit var vurderingen at demonstrantene da hadde fått frem sitt budskap. Forstyrrelsene blokaden medførte for ferdsel, trafikkflyt, samt tilgjengelige politiressurser, ble utslagsgivende. Fordi demonstrantene ikke fulgte pålegget innen den gitte tidsfristen ble det besluttet av politiet at de som ikke fjernet seg frivillig skulle innbringes. Tiltalte etterkom ikke pålegget og ble tatt med til arresten. Veiene åpnet for trafikk igjen rundt kl. 17.35.
Retten mener at tiltalte gjennom sin deltakelse i aksjonen på en utilbørlig måte har forstyrret den lovlige ferdselen, jf. straffeloven § 181. Videre er vilkårene i politiloven § 30 nr. 1, jf. § 5, isolert sett oppfylt. De objektive vilkårene for straff etter straffeloven § 181 første ledd og politiloven § 30 nr. 1 jf. § 5 er oppfylt. Retten finner det videre bevist utover enhver rimelig tvil at tiltalte handlet med hensikt, og de subjektive vilkårene for straff er derfor oppfylt.
Vilkårene for pådømmelse etter disse to postene er isolert sett oppfylt.
Retten har videre kommet til at pålegget, innbringelsen og straffen i forsamlingsfriheten heller ikke er i strid med EMK artikkel 10 og 11. Virkningene av denne trafikkblokaden var mindre enn saksforholdet i HR-2022-981-A, da politiet greide å omdirigere trafikken i dette området denne dagen. Det er likevel klart at aksjonen virket inn på trafikken i området, da veiene måtte sperres av. I tillegg tok aksjonen politiressurser fra andre politioppgaver. Aksjonen var heller ikke varslet, i strid med politiloven § 11. Dette kan ikke være avgjørende i seg selv, men er et moment i vurderingen, jf. HR-2022-981-A avsnitt 49.
Til forskjell fra saksforholdet i HR-2022-981-A varte aksjonen og veiblokaden betydelig lengre. Aksjonistene fikk oppholde seg i veibanen fra klokken 13 frem til påleggene ble gitt etter 17. Retten mener dette må tillegges vekt i forholdsmessighetsvurderingen. Aksjonistene fikk god tid til å få frem sitt budskap. Sett hen til de forhold pekt på av retten over mener retten at pålegget, innbringelsen og straffen ikke kan anses som uforholdsmessig, jf. EMK artikkel 11.
Tiltalte skal dømmes etter dette i tråd med tiltalebeslutningens post 1 b) og 2 b).
Retten finner det bevist ut over enhver rimelig tvil at A på utilbørlig måte forstyrret den lovlige ferdselen og unnlot å rette seg etter pålegg fra politiet i forbindelse med aksjonen 23. august 2021, jf. straffeloven § 181 første ledd og politiloven § 30 nr. 1, jf. § 5.
På bakgrunn av tiltaltes forklaring, som støttes av forklaringen til politivitnet Henrik Kløvstad Aas og bildemateriale fra stedet, har retten funnet følgende bevist ut over enhver rimelig tvil:
Tiltalte deltok i XR-aksjonen i Majorstuekrysset mandag 23. august 2021. Politiet fikk melding kl. 13.15 om pågående demonstrasjonen. Rundt 30-40 personer, herunder tiltalte, satt seg ned i veibanen i Kirkeveien og sperret trafikken. Pålegg om å fjerne seg i løpet av to minutter ble gitt tiltalte en gang mellom kl. 14.02-14.12, men han forble sittende og ble til slutt båret bort og kjørt til arresten.
De objektive vilkår for straffansvar er oppfylt. Retten finner det videre bevist ut over enhver rimelig tvil at A handlet med hensikt. Også de subjektive vilkår for straff er oppfylt.
Vilkårene for pådømmelse etter post 1 c) og post 2 c) er isolert sett oppfylt.
Retten har videre kommet til at pålegget, innbringelsen og straffen ikke utgjør en krenkelse av EMK artikkel 10 og 11. Aksjonen hadde klare likhetstrekk saksforholdet som ble vurdert av Høyesterett i HR-2022-981-A. Retten viser derfor til forholdsmessighetsvurderingen som er gjort der. I dette tilfellet fikk demonstrantene demonstrere i en time, og aksjonen hadde store påvirkninger på trafikken. Videre krevde aksjonen mye politiressurser.
A dømmes etter dette i tråd med tiltalebeslutningens post 1 c) og post 2 c).
Retten finner det bevist ut over enhver rimelig tvil at A på utilbørlig måte forstyrret den lovlige ferdselen og unnlot å rette seg etter pålegg fra politiet i forbindelse med aksjonen 27. august 2021, jf. straffeloven § 181 og politiloven § 30 nr. 1, jf. § 5.
På bakgrunn av As egen forklaring, video fra stedet og forklaringen fra politibetjent Kristoffer Bang har retten funnet følgende faktum bevist ut over enhver rimelig tvil:
Tiltalte deltok i XR-aksjonen i krysset Hausmanns gate/Torggata fredag 27. august 2021. Hele krysset ble blokkert av demonstranter. Tiltalte stod i veibanen og holdt et banner. Veibanen var også sperret av en lastebil som demonstrantene hadde med seg. Det var mye musikk og folk ropte i megafoner. Politiet fikk meldinger om aksjonen ca. kl. 18. Pålegg ble gitt fra kl. 19.00, først ved proklamasjon, med frist for å fjerne seg kl. 19.15. Deretter gikk politiet rundt og ga pålegg personlig. Tiltalte fikk i det minste med seg pålegget som ble gitt til han personlig. Tiltalte ble stående etter fristen, og ble senere fjernet og kjørt til arresten.
De objektive vilkår for straffansvar er oppfylt. Retten finner det videre bevist ut over enhver rimelig tvil at A handlet med hensikt. Også de subjektive vilkår for straff er oppfylt.
Vilkårene for pådømmelse etter tiltalens post 1 d) og 2 d) er isolert sett oppfylt.
Retten har videre kommet til at pålegget, innbringelsen og straffen ikke utgjør en krenkelse av EMK artikkel 10 og 11. Aksjonen hadde klare likhetstrekk saksforholdet som ble vurdert av Høyesterett i HR-2022-981-A. Retten viser til forholdsmessighetsvurderingen som er gjort i denne dommen. Demonstrantene fikk holde på i om lag en time før påleggene ble gitt. Videre vises det til at aksjonen hadde store påvirkninger på trafikken. Videre krevde aksjonen mye politiressurser.
A dømmes etter dette i tråd med tiltalebeslutningens post 1 d) og 2 d).
Retten finner det bevist ut over enhver rimelig tvil at A unnlot å rette seg etter pålegg gitt av politiet i forbindelse med aksjonen 28. august 2021, jf. politiloven § 30 nr. 1, jf. § 5.
På bakgrunn av As egen forklaring, forklaringen fra politibetjent Fredrik Østby og politioverbetjent Kristoffer Bang, har retten funnet følgende faktum bevist ut over enhver rimelig tvil:
A kom inn til Sjursøya havneanlegg i kajakk sammen med flere andre XR-medlemmer. XR hadde planlagt en aksjon hvor de skulle blokkere for en bensinbåt. På dette tidspunktet lå det et tankskip som losset jet fuel ved havneanlegget. Ifølge politibetjent Østby bestemte innsatsleder fra politiet, kapteinen på båten og sikkerhetsansvarlig på kaianlegget at aktivistene ikke kunne ta seg opp på kaianlegget fra kajakkene, fordi da måtte lossingen stoppe av sikkerhetsmessige årsaker. Politiet informerte fra en politibåt på stedet at demonstrantene ikke hadde anledning til å ta seg opp på kaianlegget, og dersom de gjorde det ville de bli innbragt. Likevel kom tiltalte padlende inn og tok seg opp en stige som gikk fra vannet til kaianlegget. Politibetjent Østby ga tiltalte pålegg om å ikke komme opp på kaianlegget da tiltalte stod i stigen. Kajakken var da under stigen, men etter en stund padlet personen i kajakken av gårde og bort fra stigen. Tiltalte gikk så opp stigen og ble pågrepet på kaianlegget.
De objektive vilkår for straff etter politiloven § 30 nr. 1, jf. § 5 er oppfylt. Retten finner det videre bevist ut over enhver rimelig tvil at A handlet med hensikt. De subjektive vilkår for straff er oppfylt. Vilkårene for pådømmelse etter post 2 e), er isolert sett oppfylt.
Retten har videre kommet til at pålegget, innbringelsen og straffen ikke utgjør en krenkelse av EMK artikkel 10 og 11. Retten viser her til at lossingen av sikkerhetsmessige årsaker måtte avbrytes hvis demonstrantene kom seg opp på kaianlegget, noe som ville hatt store økonomiske konsekvenser.
A skal dømmes i tråd med tiltalens post 2 e).
Retten finner det bevist ut over enhver rimelig tvil at A unnlot å rette seg etter pålegg gitt av politiet i forbindelse med aksjonen 30. mars 2022, jf. politiloven § 30 nr. 1, jf. § 5. Retten finner det videre bevist ut over enhver rimelig tvil at A uberettiget oppholdt seg på fremmed grunn til tross for oppfordringer om å forlate stedet samme dag, jf. straffeloven § 268 annet ledd.
På bakgrunn av As egen forklaring, video fra stedet, forklaringene fra politibetjent Aleksander Hansen, havnekaptein Christensen, innsatsleder Monica Engebretsen og sikkerhetssjef Andreas Palmer har retten funnet følgende faktum bevist ut over enhver rimelig tvil:
A deltok på aksjonen på Sjursøya havneområde fra 30. mars 2022 fra tidlig på morgenen. Aksjonistene var der fordi de ønsket å blokkere et tog som skulle frakte flybensin til Oslo lufthavn. A lenket seg fast i toget. Det ble først proklamert for alle demonstrantene, at de måtte fjerne seg, før det ble gitt individuelle pålegg. A fikk kl. 11.21 et pålegg om å fjerne seg fra området innen ti minutter, uten at han fulgte det. Bakgrunnen for pålegget var at grunneier ønsket alle demonstrantene fjernet. Aksjonen forsinket togdriften til CargoNet, som frakter flybensin til Oslo lufthavn. Det tar relativt kort tid før Oslo lufthavn går tom for drivstoff, og en lengre forsinkelse av transporten kunne derfor få store samfunnsmessige konsekvenser. Siste demonstrant var fjernet kl. 13.22.
De objektive vilkår for å dømmes etter politiloven § 30 nr. 1, jf. § 5, og straffeloven § 268 annet ledd er oppfylt. Retten finner det videre bevist ut over enhver rimelig tvil at A handlet med hensikt. Også de subjektive vilkår for straff er oppfylt.
Spørsmålet er om disse bestemmelsene kan anvendes i konkurrens i en situasjon som den foreliggende.
I HR-2022-981-A uttalte Høyesterett at straffeloven § 181 første ledd og politiloven § 30 r. 1 kunne brukes i idealkonkurrens og begrunnet det på denne måten:
Dei to straffeboda vernar ulike interesser og rettar seg mot ulike sider av framferda til dei sikta den aktuelle dagen. Begge straffeboda kan med det nyttas samstundes.
Retten mener at straffeloven § 268 annet ledd og politiloven § 30 nr. 1 kan anvendes i idealkonkurrens. Bestemmelsene verner om ulike interesser. Straffeloven § 268 annet ledd verner om at rette vedkommende kan bortvise noen fra grunn som de disponerer over, mens politiloven § 30 nr. 1 verner om hensynet til respekt for ordensmakten. Videre så mener retten at de to bestemmelsene for så vidt retter seg mot ulike sider av tiltaltes opptreden, ettersom man ved å bryte straffeloven § 268 annet ledd ikke respekterer rette vedkommende sin oppfordring, mens man ved brudd på politiloven § 30 nr. 1 ikke respekterer politiet. Det er ikke av betydning at det er politiet som også gir oppfordringen etter § 268 annet ledd, som i vår sak. Det kom tydelig frem at grunneier ønsket demonstrantene bort.
Retten har videre kommet til at pålegget, innbringelsen og straffen ikke utgjør en krenkelse av EMK artikkel 10 og 11. Aksjonen hadde potensielt store samfunnsmessige konsekvenser og retten finner at politiets inngripen ikke var uforholdsmessig. Videre fikk demonstrantene demonstrere i en lengre periode før de fikk påleggene.
A dømmes i tråd med tiltalebeslutningens post 2 d) og post 3.
Retten finner det bevist ut over enhver rimelig tvil at A på utilbørlig måte forstyrret den lovlige ferdselen og unnlot å rette seg etter pålegg fra politiet i forbindelse med aksjonen 2. april 2022, jf. straffeloven § 181 og politiloven § 30 nr. 1, jf. § 5.
På bakgrunn av As egen forklaring, politibetjent Sara Helene Bergheim, innsatsleder Thomas Broberg og havnekaptein Christensen har retten funnet følgende faktum bevist ut over enhver rimelig tvil:
A deltok på aksjonen på Sjursøya havneområde 2. april 2022 fra litt over kl. 11.00. Aksjonistene satt blant annet foran lastebiler, så de ikke skulle komme videre. Totalt fire tankbiler ble stanset av aksjonistene, og flere tankbiler valgte å ikke kjøre inn på området fordi de ikke ville bli stanset. I realiteten ble all trafikk inn og ut av Oslo havn sperret. Tiltalte var lenket til en av bilene. Sjåførene måtte bli sittende inne i førerhusene mens de ventet. A fikk etter hvert et pålegg om å fjerne seg innen ti minutter og fulgte ikke dette. A ble så fjernet. Den siste traileren ble frigjort kl. 18.05.
De objektive vilkår for straffansvar er oppfylt. Retten finner det videre bevist ut over enhver rimelig tvil at A handlet med hensikt. Også de subjektive vilkår for straff er oppfylt.
Vilkårene for pådømmelse etter tiltalens post 1 e) og 2 g) er isolert sett oppfylt.
Retten har videre kommet til at pålegget, innbringelsen og straffen ikke utgjør en krenkelse av EMK artikkel 10 og 11. Aksjonen har likhetstrekk med saksforholdet som ble vurdert av Høyesterett i HR-2022-981-A, selv om vår aksjon var mer spisset mot en viss type trafikk. Aksjonen hadde økonomiske konsekvenser for de berørte. Videre fikk aksjonistene aksjonere i en lengre periode før de ble fjernet.
A dømmes etter dette i tråd med tiltalebeslutningens post 1 e) og 2 g).
Retten finner det bevist ut over enhver rimelig tvil at A på utilbørlig måte forstyrret den lovlige ferdselen og unnlot å rette seg etter pålegg fra politiet i forbindelse med aksjonen 4. april 2022, jf. straffeloven § 181 og politiloven § 30 nr. 1, jf. § 5.
På bakgrunn av As egen forklaring, forklaringene fra politibetjent Martine Bredo Olsen, innsatsleder Kostveit og havnekaptein Christensen har retten funnet følgende faktum bevist ut over enhver rimelig tvil:
A deltok på aksjonen på Sjursøya havneområde 4. april 2022. Aksjonistene gjennomførte en lignende demonstrasjon som den 2. april 2022 som er behandlet i punket over. Trailere ble stanset i to omganger. Først et sted fra omtrent kl. 11. Så et nytt sted fra litt senere. A holdt blant annet en appell på taket på en av lastebilene som var stanset på det første stedet. Oslo havn uttrykte ca. kl. 12 at de ønsket demonstrantene fjernet. Kl. 12.04 ble det gitt en proklamasjon om at demonstrantene måtte fjerne seg, før de kl. 12.20 begynte å gi individuelle pålegg. A fikk et personlig pålegg om å fjerne seg fra området kl. 13.26, samt informasjon om at han var bortvist fra hele området i 72 timer, og pålegg ikke ble fulgt da A ikke forlot området denne dagen. Ca. kl. 14.45 var hele området åpnet for normal trafikk.
De objektive vilkår for straffansvar er oppfylt. Retten finner det videre bevist ut over enhver rimelig tvil at A handlet med hensikt. Også de subjektive vilkår for straff er oppfylt.
Vilkårene for pådømmelse etter post 1 f) og post 2 h) er isolert sett oppfylt.
Retten har videre kommet til at pålegget, innbringelsen og straffen ikke utgjør en krenkelse av EMK artikkel 10 og 11. Aksjonen har likhetstrekk med saksforholdet som ble vurdert av Høyesterett i HR-2022-981-A, selv om vår aksjon var mer spisset mot en viss type trafikk. Aksjonen hadde økonomiske konsekvenser for de berørte. Videre fikk aksjonistene aksjonere i en lengre periode før de ble fjernet.
A dømmes etter dette i tråd med tiltalebeslutningens post 1 f) og 2 h).
Retten finner det bevist ut over enhver rimelig tvil at A unnlot å rette seg etter pålegg gitt av politiet i forbindelse med aksjonen 6. april 2022, jf. politiloven § 30 nr. 1, jf. § 5.
På bakgrunn av As egen forklaring, havnekaptein Christensen, politibetjent Arne Gran Jacobsen, innsatsleder Bang og politibetjent Andreas Sterri har retten funnet følgende faktum bevist ut over enhver rimelig tvil:
A deltok i en aksjon på Sjursøya i Oslo denne dagen hvorpå trafikken på Sjursøya ble stanset. Han ble bortvist fra politiet ved betjent Arne Gran Jacobsen kl. 14.10 med beskjed om å ikke oppholde seg i området de neste 24 timene. A dro til tross for dette tilbake til Sjursøya samme dag kl. 16.37.
De objektive vilkår for straff etter politiloven § 30 nr. 1, jf. § 5 er oppfylt. Retten finner det videre bevist ut over enhver rimelig tvil at A handlet med hensikt. De subjektive vilkår for straff er oppfylt. Vilkårene for pådømmelse etter post 2 i), er isolert sett oppfylt.
Retten har videre kommet til at pålegget, innbringelsen og straffen ikke utgjør en krenkelse av EMK artikkel 10 og 11. Det vises til forholdsmessighetsvurderingen under forrige post som gjør seg tilsvarende gjelde her.
A skal dømmes i tråd med tiltalebeslutningens post 2 i).
Retten skal utmåle straff for seks overtredelser av straffeloven § 181 første ledd, ni overtredelser av politiloven § 30 nr. 1 jf. § 5 og én overtredelse av straffeloven § 268 annet ledd. Tiltalte har totalt deltatt på ni XR-aksjoner.
Tiltalte er tidligere staffet for brudd på politiloven § 30 nr. 1, jf. § 5 og brudd på straffeloven § 181 første ledd jf. § 15.
Straffeskjerpelsesprinsippet kommer til anvendelse. Dette innebærer at det ved straffutmålingen tas utgangspunkt i det mest alvorlige forholdet, og deretter gis et tillegg i straffen for de øvrige overtredelsene.
Det bærende for straffen er overtredelsene av straffeloven § 181 første ledd, der strafferammen er bøter eller fengsel i seks måneder. Strafferammen for overtredelsen av politiloven § 30 nr. 1 jf. § 5 er bot eller fengsel i tre måneder. Strafferammen for overtredelse av straffeloven § 268 annet ledd er bot.
Samtlige av overtredelsene av § 181 første ledd gjelder veiblokader. Høyesterett har behandlet veiblokader i HR-2022-981-A hvor Høyesterett tok utgangspunkt i et bøtenivå på 20 000 kroner for ett tilfelle av brudd på straffeloven § 181 første ledd, jf. § 15 i idealkonkurrens med politiloven § 30 nr. 1, jf. § 5, før mulige formildende og skjerpende omstendigheter. Beløpet tilsvarer en skjerpet foreleggsats, jf. avsnitt 63 i dommen.
Isolert sett mener retten at de tre overtredelsene av politiloven § 30 nr. 1, jf. § 5, ville medført en bot på om lag 8000 kroner for hver overtredelse jf. LB-2022-11050.
Overtredelsen av straffeloven § 268 annet ledd gir isolert sett en mindre bot.
Det er i rettspraksis fra høyere instanser ikke tatt stilling til hvordan straffen skal utmåles i tilfelle av flere enn tre aksjoner, herunder om det her foretas en mer skjønnsmessig utmåling, se LB-2021-160379. Aktor har anført at grensen mellom bot og betinget fengsel bør gå omtrent ved fire aksjoner eller 40 000 kroner i bot. Retten tar ikke stilling til hvor grensen går, men finner at vår sak uansett klart overskrider terskelen for betinget fengsel.
Vår sak gjelder ni aksjoner, derav seks veiblokader. En samlet rett mener det vil være proporsjonalt med betinget fengselsstraff. Allmennpreventive og individualpreventive hensyn tilsier at det er et behov for å hindre gjentakelse på en effektiv måte, og bot anses ikke tilstrekkelig i seg selv. En kort betinget fengselsstraff med en prøvetid på to år vil dermed være nødvendig i et demokratisk samfunn.
Aktor har foreslått at den betingete fengselsstraffen skal settes til 29 dagers fengsel, og i tillegg at det skal utmåles en bot på 10 000 kr.
Hva gjelder fengselsstraffen så er retten enig med aktor i at betinget fengsel i 30 dager er et passende utgangspunkt for ni aksjoner, hvorpå seks av dem utgjør brudd på straffeloven § 181 første ledd i form av å være veiblokade. Av skjerpende omstendigheter kommer at tiltalte ble dømt for brudd på straffeloven § 181 første ledd jf. § 15 og politiloven § 30 nr. 1 jf. § 5 i 2019, jf. straffeloven § 77 k. Påtalemyndighetene har foreslått en straffeskjerpelse ved at den betingede straffen øker med to dager, noe retten anser som passende.
Retten mener videre at tiltalte skal gis kompensasjon for at det er lang tid siden noen av forholdene fant sted, uten at tiltalte kan lastes for dette jf. straffeloven § 78 bokstav d. Retten mener dette må gi noe reduksjon i straffen, selv om tiltalte har pådratt seg nye straffbare forhold underveis. Etter dette formildende momentet mener retten at passende straff er 29 dager fengsel. Videre skal det gis en kompensasjon for tiltaltes erkjennelse. Straffen settes til 25 dagers betinget fengsel, medregnet tiltaltes erkjennelse.
Selv om praksis fra tingretten har liten vekt vil retten nevne at den betingede fengselsstraffen står i stil med sak 22-120164MED-TOSL/05 (sju aksjoner, betinget fengsel i 16 dager og bot på 10 000 kroner) og med sak 22-120413MED-TOSL/05 (fem aksjoner, 18 dager betinget fengsel og bot på 10 000 kroner).
Ved eventuell soning av straffen kommer 13 dager til fradrag som utholdt i varetekt.
Retten mener videre at det skal utmåles en bot i kombinasjon med den betingede fengselsstraffen.
Forsvarer har anført at boten bør settes lavere enn påstått av aktor, av hensyn til As økonomi. A har i dag ingen inntekt, han mottar etter det opplyste heller ingen offentlige ytelser utenom barnetrygd. Han bor på en gård, som forsyner familien. A har to barn. Hans kone tjener om lag 50 000 kroner i året på honningproduksjon.
Når det gjelder utmåling av botens størrelse har retten delt seg i et flertall og i et mindretall.
Rettens flertall, bestående av meddommer Ødegård og meddommer Ghazanfar, har kommet til at det skal utmåles en bot på 2000 kroner kombinert med betinget fengsel. Rettens flertall har i utmålingen særlig lagt vekt på A personlige økonomi, jf. prinsippet i straffeloven § 53 annet ledd og sett det opp mot det straffbare forholdet. Rettens flertall viser til at tiltalte må betale boten med barnebidrag eller ved hjelp av konas beskjedne inntekt. Av denne grunn vil en bot selv på 2000 kroner ramme tiltalte forholdvis hardt. En bot på 2000 kroner kombinert med den betingede fengselsstraffen på 25 dager er en rimelig og passende straff.
Rettens mindretall, fagdommer Flovikholm, mener at boten bør settes til 8000 kroner. Mindretallet viser til at evneprinsippet i straffeloven § 53 andre ledd får mindre vekt ved saker som denne, se HR-2022-981-A avsnitt 61. Rettens mindretall har også hensyntatt tiltaltes spesielt trange personlige økonomi, men mener at dette er en passende straff sett hen til de straffbare forholdene.
Etter dette dømmes A til 25 dagers betinget fengsel. Varetektsfradraget utgjør 13 dager i den betingede fengselsstraffen i det tilfellet at den må sones. Videre dømmes han til en bot på 2000 kroner. Den subsidiære fengselsstraffen settes til 2 dager.
Aktor la ikke ned påstand om saksomkostninger under henvisning til at tiltaltes økonomi. Retten er enig i at sakskostnader ikke skal idømmes.
Dommen er avsagt under dissens, slik det fremgår av dommens premisser.
DOMSSLUTNING
Fullbyrding av straffen utsettes med en prøvetid på to år jf. straffeloven § 34. Dersom den betingete fengselsstraffen må sones utgjør varetektsfradraget 13 – tretten – dager.
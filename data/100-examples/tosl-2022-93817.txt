Tiltalte A er leder for foreningen «Stopp islamiseringen av Norge» (SIAN), som har et uttalt formål om å motarbeide Islam/islamisering i Norge. Foreningen har forskjellige aksjonsformer, men bakteppet for hendelsene omtalt i tiltalens post I og III er aksjoner der foreningen tenner på koranen i umiddelbar nærhet til forskjellige moskeer i Oslo. Dette førte igjen til konfrontasjoner med forbipasserende. Retten legger til grunn at slik koranbrenning er en lovlig handling som er beskyttet av ytringsfriheten og går klar av forbudet mot hatefulle ytringer i straffeloven § 185. Forsvarer har tatt til orde for at ytrings- og forsamlingsfriheten, slik denne er beskyttet i EMK art 10 og 11 og Grunnloven §§ 100 og 101, har stor betydning for vurdering av straffekravene. Retten kommer tilbake til dette i behandlingen av de enkelte forholdene.
Kroppskrenkelsene omtalt i post I gjelder bruk av forsvarsspray. Retten legger til grunn at det ikke i seg selv er ulovlig å inneha den aktuelle sprayen, og at den har begrenset skadepotensiale.
SIANs aksjoner er filmet, og flere av filmene er avspilt under hovedforhandlingen. Filmene gir etter rettens syn et godt inntrykk av hva som har foregått. Bevissituasjonen er god.
Forholdet gjelder kroppskrenkelse 4. mars 2022. Tiltalte har ikke erkjent straffeskyld. Det er på det rene at SIAN hadde en aksjon utenfor moskeen i Åkebergveien den aktuelle dagen, og at A var til stede. Det er videre på det rene at formålet med aksjonen var å tenne på en koran. A forsøkte først å tenne på én koran, men denne koranen ble borttatt av en forbipasserende. Det oppsto en tildragelse mellom et annet SIAN-medlem og den forbipasserende som endte med at sistnevnte ble sprayet med forsvarsspray. Denne hendelsen er ikke en del av straffesaken mot A. I etterkant av dette fant A frem en annen koran fra bilen. Omtrent umiddelbart etter dette kom fornærmede B løpende mot A. A kastet boken et par meter fra seg, hvorpå B endret kurs mot boken. Idet B plukket opp boken beveget A seg mot B og sprayet ham i ansiktsregionen med forsvarsspray. B beveget seg deretter inn i moskeen med koranen.
Det er etter rettens syn på det rene at A objektivt sett har overtrådt straffeloven § 271. Bruk av forsvarsspray er vold i lovens forstand. Det er heller ikke tvilsomt at han har hatt det nødvendige forsett. Spørsmålet er om vilkårene for nødverge, jf. straffeloven § 18, er oppfylt. Inngangsvilkåret i straffeloven § 18 er at det foreligger et «ulovlig angrep». Bestemmelsen stiller ikke spesifikke krav til hvilket rettsgode det ulovlige angrep rammer. Det er etter rettens syn naturlig å drøfte om det foreligger et ulovlig angrep på As fysiske integritet, men også om det foreligger et ulovlig angrep på hans ytringsfrihet ved at boken han skulle bruke i aksjonen ble borttatt fra ham.
Etter tingrettens syn forelå det ikke noe aktuelt angrep på As fysiske integritet på tidspunktet han sprayet B i ansiktet. Selv om B først kom løpende mot A, var han tydelig på vei for å få tak i boken når han ble sprayet. Det var slik retten ser det ingenting i ved Bs opptreden på det tidspunkt som indikerte at han utgjorde noen fare for As fysiske integritet. Retten er overbevist om at A på gjerningstidspunktet oppfattet det på samme måte. I sin forklaring i retten ga A uttrykk for at han «merket» B med rød spray «når han stjeler boka mi» og at formålet var at «politiet skal kunne arrestere ham etterpå». Først da han ble stilt oppfølgende spørsmål om dette la han til at han også var redd for at B skulle angripe ham fysisk. Retten fester ikke lit til dette. Som nevnt mener retten det ikke var objektive holdepunkter for en slik frykt, og mener det kan legges til grunn som bevist utover tvil at A ikke oppfattet B som en trussel mot hans fysiske integritet på gjerningstidspunktet. Nødverge mot en voldshandling er derfor utelukket som frifinnelsesgrunn.
Retten mener imidlertid at B på gjerningstidspunktet var i ferd med å bortta den koranen som tilhørte A, eller i det minste at A oppfattet det slik (jf. straffeloven § 25). Dette er et ulovlig angrep i den forstand begrepet er brukt i straffeloven § 18. Én innfallsvinkel er at det er tale om en ulovlig eiendomskrenkelse, ved at B ulovlig forføyde over en gjenstand som tilhørte en annen (jf. straffeloven §§ 343-345). Etter rettens syn har imidlertid en slik tilnærming lite for seg, bl.a. fordi As reaksjon (sprayingen) som forsvar mot en eiendomskrenkelse ganske klart vil være uforholdsmessig slik situasjonen var. Retten mener imidlertid det er grunn til å vurdere om sprayingen var lovlig som et forsvar for As ytringsfrihet. Boken som ble borttatt hadde i utgangspunktet helt begrenset verdi for A. Retten legger til grunn at den skulle brennes umiddelbart etter hendelsen. Bokens verdi for A var primært knyttet til dens funksjon i SIANs aksjon – en aksjon retten ovenfor har lagt til grunn at var lovlig og beskyttet av ytringsfriheten. SIANs rett til å ytre seg ved å sette fyr på koranen er etter tingrettens syn en interesse som etter omstendighetene lovlig kan forsvares med ellers straffbare midler i medhold av straffeloven § 18. Dette er også lagt til grunn i Rt-1993-1183.
Bruk av forsvarsspray var etter rettens syn egnet til å avverge Bs innblanding i koranbrenningen, og vilkårene i straffeloven § 18 første ledd bokstav a er etter rettens syn oppfylt.
Etter rettens syn var imidlertid ikke bruken av forsvarsspray nødvendig i lovens forstand, ettersom A hadde mindre inngripende handlingsalternativer. Gitt at det ikke var noen umiddelbar fare for As fysiske integritet, jf. rettens vurdering ovenfor, var det god grunn til å forsøke dialog før vold ble tatt i bruk. Forsvarssprayen ble benyttet umiddelbart etter at B tok boken, uten noe forsøk på diskusjon eller samtale. Etter rettens syn gikk A lenger enn nødvendig når han i den situasjonen sprayet B i ansiktet. Dette er i seg selv tilstrekkelig til å utelukke nødverge som frifinnelsesgrunn.
Foranlediget av forsvarers prosedyre finner retten grunn til å legge til at bruken av forsvarsspray til forsvar for SIANs aksjon også fremstår å gå åpenbart ut over det forsvarlige, selv dersom A hadde manglet handlingsalternativer. Straffeloven § 18 første ledd bokstav c gir anvisning på en avveining mellom motstående interesser og frihetssfærer. Ytringsfriheten er en av de grunnleggende menneskerettighetene, og er som nevnt beskyttet både i EMK artikkel 10 og Grunnloven § 100. Den europeiske menneskerettsdomstol (EMD) har i flere avgjørelser omtalt ytringsfriheten som en grunnleggende bærebjelke i et demokratisk samfunn, og understreket at også krenkende ytringer nyter vern (se for eksempel Handyside, EMD-1972-5493, avsnitt 49). Tingretten er således enig i at SIANs rett til å ytre seg er en tungtveiende interesse som staten har plikt til å verne om – og som domstolene dermed må tillegge en ikke ubetydelig vekt i den avveiningen som skal gjøres etter straffeloven § 18 første ledd bokstav c. I vurderingen må det på den annen side ses hen til at Bs handlinger ikke utgjorde noen fare for noen enkeltpersoner, og at det heller ikke var tale om annet enn en midlertidig og begrenset inngripen i As ytringsfrihet. Aksjonen kunne fortsatt med en annen koran, enten umiddelbart etterpå eller på et senere tidspunkt. Ved en utsettelse til en annen dag kunne A i forkant ha varslet politiet (jf. for så vidt politiloven § 11) for å sikre at ytringen kunne gjennomføres uten forstyrrelser.
I avveiningen må det også ses hen til at A brukte fysisk vold mot B, og at den anførte nødvergehandlingen var et inngrep i Bs fysiske integritet. Enkeltindividets fysiske integritet er en grunnleggende rettighet som i likhet med ytringsfrihet er beskyttet av menneskerettighetene.
Etter tingrettens syn gikk derfor As voldsbruk åpenbart ut over det forsvarlige slik situasjonen var.
Heller ikke nødrett eller selvtekt, jf. straffeloven §§ 17 og 19, kan etter tingrettens syn frita for straffansvar.
A blir etter dette å domfelle for overtredelse av straffeloven § 271, jf. tiltalebeslutningen post I grunnlag a.
Forholdet gjelder kroppskrenkelse 4. mars 2022. Tiltalte har ikke erkjent straffeskyld. Det er på det rene at SIAN hadde en aksjon utenfor moskeen i Lofsrudveien den aktuelle dagen, og at A var til stede sammen med et annet SIAN-medlem. Det er videre på det rene at formålet med aksjonen var å tenne på en koran, og at en koran også ble påtent av A.
Av videoene som ble avspilt i retten fremkommer det at det først kom én forbipasserende bort til A og det andre SIAN-medlemmet. Vedkommende, som viste seg å være F, er tydelig opprørt over koranbrenningen og forsøker å slukke brannen. Det oppsto en diskusjon mellom F og A. Mens diskusjonen pågikk kom fornærmede C gående. Også C var tilsynelatende opprørt over koranbrenningen og gikk frem mot bl.a. A. Situasjonen endte med at A sprayet C i ansiktet med forsvarsspray.
A har forklart at C var aggressiv og villig til å bruke vold, og at A derfor brukte en paraply for å skape avstand til C. Ifølge A var paraplyen en «passiv avstandsmarkør». A forklarte videre at C grep hardt tak i paraplyen og forsøkte å trekke den hardt til seg. Ettersom det var et trekk på paraplyen lyktes han ikke i å bringe A ut av balanse. A oppfattet dette som en fysisk angrepshandling, og forsvarte seg ved å bruke forsvarsspray.
Etter rettens syn forteller videoene fra hendelsen en annen historie. Videoen viser at C kommer gående mot A med en hånd i lommen. Han fremstår opprørt, men ikke aggressiv eller truende. Han går mot A, tilsynelatende opptatt av den brennende koranen som A på det tidspunkt holder i hånden. Ut fra videoen fremstår det ikke som C gjør utfall mot A på noen måte – verken i form av forsøk på vold mot hans person eller ved å gripe etter den brennende koranen. Når A dytter spissen på paraplyen mot Cs kropp, tar han tak i denne. Dette fremstår som en helt naturlig forsvarshandling fra Cs side. Omtrent umiddelbart etter dette sprayer A ham med forsvarsspray. Det var etter rettens syn ikke objektive holdepunkter for at A (eller hans eiendomsrett eller ytringsfrihet) på det tidspunkt var utsatt for noe ulovlig angrep. Retten er overbevist om at A også selv forsto dette, jf. straffeloven § 25, og at han i gjerningsøyeblikket ikke oppfattet å være under angrep. Det var som nevnt ikke noe i Cs handlemåte som tilsa at det var et angrep forestående, utover at han fremsto som frustrert over koranbrenningen. Det er nærliggende at A rent generelt var engstelig for konfrontasjon i den aktuelle situasjonen, ettersom han har forklart at det ofte blir konfrontasjon når SIAN brenner koraner utenfor moskeer, men dette er ikke det samme som at han oppfattet C konkret som i ferd med å angripe.
Det foreligger derfor ingen nødvergesituasjon, og heller ikke noe grunnlag for nødrett eller selvtekt.
Tiltalte blir etter dette å domfelle for overtredelse av straffeloven § 271, jf. tiltalebeslutningens post I grunnlag b.
Forholdet gjelder kroppskrenkelse 15. april 2022. Tiltalte har ikke erkjent straffeskyld. Det er på det rene at SIAN hadde en aksjon utenfor moskeen i Aasta Hanstens vei den aktuelle dagen, og at A var til stede. Det er videre på det rene at A tente på en koran, og at en stor folkemengde etter hvert samlet seg rundt SIAN-medlemmene. A ble på et tidspunkt sparket av en person. Den aktuelle moskeen ligger rett ved en politistasjon, og flere politifolk var også til stede. Politiet beordret SIAN-medlemmene inn i bilen sin, og A satte seg i passasjersetet foran. Situasjonen eskalerte etter hvert betydelig, og politiet hadde problemer med å holde folkemengden unna SIAN-medlemmenes bil. Etter at en eller flere personer sparket i bilen, sprayet A forsvarsspray mot (minst) én person. Dette er ikke en del av tiltalen. Politiet lot deretter SIAN-medlemmene kjøre av gårde, men veien var sperret av biler noe lenger ned i veien. Det var mye folk til stede, og det ble både sparket i bilen og kastet steiner mot den. Minst én av rutene i SIANs bil knuste. På dette tidspunktet i hendelsesforløpet ble politibetjent D, som var en av de uniformerte politibetjentene på stedet, truffet av rød forsvarsspray. Bilder av D tatt noe senere viser at han har rød spray på hender og uniform.
A har forklart at han ikke husker om det var han som sprayet. Retten mener på bakgrunn av Ds forklaring at det er hevet over tvil at det var A som sprayet. Etter rettens syn har A derfor objektivt sett utøvd vold mot D.
Retten mener likevel A må frifinnes. Ut fra videoene som ble tatt av situasjonen, var det svært kaotisk. Det må ha vært ualminnelig skremmende for personene inne i bilen, og politiet manglet kontroll. Det er klart at A og de andre personene i bilen var utsatt for et ulovlig angrep av en rekke personer utenfor bilen, og det var legitimt som nødverge å spraye mot disse personene. Politibetjent D var klart nok ikke en del av dem som angrep SIAN og A, men retten mener det er en rimelig mulighet for at A i den aktuelle situasjonen ikke reflekterte over at det også var polititjenestemenn i nærheten av bilen. Det må ha vært en stressende og kaotisk situasjon, og det er tenkelig at A i gjerningsøyeblikket ikke vurderte muligheten for at det også var «uskyldige» i sprayens nedslagsfelt. Etter rettens syn er det følgelig ikke bevist at han hadde forsett om å treffe andre enn dem som angrep bilen med forsvarssprayen.
A blir etter dette å frifinne for forholdet omtalt i tiltalebeslutningen post I grunnlag c.
Forholdet gjelder skadeverk 2. mai 2021, etter at A hengte opp et banner på Iman Aktivitetssenter i Haavard Martinsens vei 5. Banneret er skrudd inn i ytterveggen med skruer. Det er tale om en rekke skruer, i alle fall over ti. Tiltalte har erkjent de faktiske forhold, men nekter straffeskyld idet han mener det ikke er tale om skadeverk.
Bakgrunnen er en kontrovers i den offentlige samtalen rundt at Islam Net hadde ervervet det aktuelle lokalet. SIAN var mot etableringen, og hang opp et banner med påskriften «Oslo jihadsenter» på bygningen. Dette var ment som et innlegg i den pågående debatten.
Forsvarer har gjort gjeldende at As handlinger ikke er straffbar som skadeverk etter straffeloven § 351 første ledd. Det er bl.a. anført at inngrepet må ha redusert verdien på bygget før det er tale om skadeverk, samt at ytringsfrihetsvernet har betydning for tolkningen av bestemmelsen.
Straffeloven § 351 første ledd rammer den som «skader, ødelegger, gjør ubrukelig eller forspiller» en gjenstand som tilhører en annen. Det aktuelle alternativet i dette tilfellet er at gjenstanden skades. I Matningsdals lovkommentar til bestemmelsen på juridika.no punkt 3.2.1 heter det:
«Det er selvsagt også skadeverk når gjenstanden skades. Et fysisk inngrep som reduserer dens verdi er med andre ord tilstrekkelig.»
I Husabøs kommentar på lovdata (Karnov) heter det:
«Alternativene «skader» og «ødelegger» favner primært det å utsette gjenstanden for en negativ fysisk innvirkning som gjør at den mister noe av sin opprinnelige verdi.»
Sitatene ovenfor indikerer at det er en forutsetning for domfellelse at gjenstanden, her bygningen, har fått verdien redusert. Selv om en skade normalt vil medføre et verditap, kan det etter tingrettens syn ikke innfortolkes et absolutt vilkår om slikt verditap før en gjenstand er skadet i lovens forstand. Loven taler om å «skade» noe, og dette er etter ordlyden ikke nødvendigvis knyttet opp til tingens økonomiske verdi.
I dette tilfellet har tiltalte skrudd en rekke skruer inn i bygget. Disse skruene har opplagt laget hull i kledningen som ikke var der tidligere. Tiltalte har påført bygget en fysisk endring som var uønsket av eieren. Endringen er varig i den forstand at bygget ikke enkelt kan tilbakeføres til den stand det var før As inngrep. Selv dersom bygningen som sådan ikke skulle ha fått et verditap som følge av skruene i veggen, var det behov for lift og mannskap for å fjerne dem, dersom eier skulle ønske det. Det var således en ikke ubetydelig kostnad forbundet med å gjenopprette bygget til den stand det var før As handlinger. I forarbeidene til straffeloven, Ot.prp.nr.22 (2008–2009) side 459, heter det:
«Hvis handlingen setter fysiske spor i gjenstanden, eller smusset ikke lar seg fjerne på en enkel og rimelig måte, vil handlingen rammes av første ledd eller den alminnelige skadeverkbestemmelsen i § 351»
Retten mener således A har skadet bygningen ved å skru inn skruene som holdt banneret, og at han objektivt sett har overtrådt straffeloven § 351. Det kan ikke være tvilsomt at han hadde det nødvendige forsett.
Når det gjelder ytringsfrihetsvernet, mener retten det har begrenset betydning her. Skadeverksbestemmelsen verner eierens eiendomsrett, og straffebudet har ingenting å gjøre med den ytring som ble målbåret gjennom skadeverket. Eiendomsretten er for øvrig også beskyttet av menneskerettighetene, jf. EMK P1-1.
Selv om også ytringsformen er vernet av ytringsfrihet (se for eksempel EMDs dom Murat Vural v Tyrkia (9540/07) avsnitt 53 [EMD-2007-9540]​1 med videre henvisninger), er det sentralt at straffens formål her ikke er å begrense ytringen, men konkret fremgangsmåten med å skade en annens bygning. Etter tingrettens syn er det et poeng at SIANs ytringer – også i den form SIAN ønsket å ytre dem – enkelt kunne ha vært fremsatt uten å skade bygningen.
Det er heller ikke opplagt at ytringsfrihet gir noe sterkt vern for å krenke privates eiendomsrett. I EMDs dom Olga Kudrina v Russland (34313/06) uttaler menneskerettsdomstolen følgende i avsnitt 51 under henvisning til tidligere praksis fra EMD:
«In particular, the Court reiterates that notwithstanding the acknowledged importance of freedom of expression, Article 10 does not bestow any freedom of forum for the exercise of that right. In particular, that provision does not require the automatic creation of rights of entry to private property or even, necessarily, to all publicly owned property, such as, for instance, government offices and ministries» (tingrettens utheving)
I samme avgjørelse avsnitt 53 peker retten på at straff for bl.a. «damaging the property of others (...) were justified by the need to attribute responsibility for committing such acts and to deter similar crime, without regard to the context in which they had been committed» (tingrettens utheving). I denne sammenhengen peker tingretten på at SIAN kunne ha brukt mindre invaderende måter å feste banneret på.
Retten kan etter dette ikke se at det er grunnlag for noen innskrenkende tolkning av straffeloven § 351 for å verne As ytringsfrihet. Han blir etter dette å domfelle for overtredelse av straffeloven § 351 første ledd, jf. tiltalebeslutningen post II grunnlag a.
Aktor har frafalt tiltalen for dette forholdet og det skal avsies frifinnelsesdom, jf. straffeprosessloven § 73.
Forholdet gjelder publisering av en video på nettstedet rumble.com. Videoen viser voldshendelsen omtalt i tiltalebeslutningens post I grunnlag b. A har nektet straffeskyld.
A har forklart at videoen ble publisert på SIANs bruker på nettstedet rumble.com. Ifølge A er det mange (5-10 personer) som har tilgang til denne kontoen, og det er tilfeldig hvem som legger ut videoer der. Han husker ikke hvem det var som la ut den aktuelle videoen.
Retten kan ikke se at det er bevist ut over enhver rimelig tvil at det er A som har publisert videoen. Det er dokumentert at den aktuelle kontoen er opprettet i hans navn og med hans kontaktinformasjon. Dette er imidlertid ikke overraskende all den tid han er lederen for SIAN. Etter rettens syn er det ikke usannsynlig at flere personer har tilgang til kontoen, og at det ikke er noe tydelig system for hvem som legger ut videoer på SIANs vegne.
Ut over at A er knyttet til opprettelsen av kontoen som sådan, er det lite som knytter ham til publiseringen av den konkrete videoen. Det er fremlagt en artikkel fra avisa Vårt Land 30.09.2022 der A har en uttalelse som knytter ham til publiseringen. I sitatet er det imidlertid ikke sagt rett ut at det er A selv som har lastet opp videoen. Det kan heller ikke utelukkes at sitatet er upresist.
Samlet sett foreligger det rimelig tvil om hvem som har lastet opp videoen. A skal følgelig frifinnes for forholdet omtalt i tiltalebeslutningens post III.
Det er ikke grunn til å gå inn på spørsmålet om publisering av den aktuelle videoen er straffbar etter straffeloven § 267 a.
Tiltalte er en 56 år gammel mann. Han er tidligere straffet flere ganger, bl.a. for hatefulle ytringer. Slik tingretten ser det har straffehistorikken liten betydning for straffeutmålingen.
Det skal utmåles straff for to kroppskrenkelser ved bruk av forsvarsspray og ett tilfelle av skadeverk. Når det skal utmåles en samlet straff for flere straffbare forhold, gjelder reglene i straffeloven § 79 bokstav a. Bestemmelsen fastslår det såkalte straffskjerpelsesprinsippet. Dette innebærer at det tas utgangspunkt i det mest alvorlige forholdet, og at det deretter gis et tillegg i straffen for de øvrige overtredelsene, jf. HR-2017-1282-A avsnitt 75.
Det er kroppskrenkelsen i tiltalens post I b som er det mest alvorlige forhold i denne saken, og som danner utgangspunkt for straffutmålingen. I forarbeidene, Ot.prp.nr.22 (2008–2009) punkt 6.3.1 heter det følgende om straffenivået:
«Straffenivået ved de uprovoserte overtredelser av straffeloven 1902 § 228 første ledd vil nok variere mellom bot, betinget fengsel, samfunnsstraff og ubetinget fengsel. Generelt må likevel kunne sies at det i disse tilfellene skal lite til før det blir tale om en kort ubetinget fengselsstraff, forutsatt at lovbryteren er over 18 år. Det er gode grunner for å anta at straffenivået ved overtredelse av § 228 første ledd er blitt noe strengere i løpet av de siste 20 årene.»
Uttalelsene er fulgt opp i rettspraksis. Voldsbruken i vår sak må sies å være relativt beskjeden. Selv om forsvarssprayen nok kan ha et betydelig trykk ved bruk på kloss hold og har et visst skadepotensiale, særlig knyttet til øynene, er det begrenset. Den som blir sprayet opplever et visst ubehag, uten at det medfører smerter av betydning. Offeret blir imidlertid rødmalt der sprayen treffer, og fargen tar tid og innsats å få av. Dette har en viss betydning for hvordan voldsbruken vurderes. Likevel mener retten det er tale om en voldsforbrytelse i det nedre sjikt av straffeloven § 271, dog slik at forholdet er for alvorlig til en straff i frihet.
Retten mener forholdet i post I b isolert vil medføre en straff av fengsel i 15 dager. Det er ingen formildende omstendigheter av betydning.
Når det gjelder kroppskrenkelse i tiltalens post I a er utgangspunktet det samme. Det må imidlertid gis en reduksjon i straffen i medhold av straffeloven § 78 første ledd bokstav a jf. § 80 bokstav d nr. 2. Det er tale om en relativt beskjeden reduksjon i straffen på bakgrunn av den nødvergesituasjon A befant seg i, all den tid retten mener hans handlemåte langt gikk ut over grensen for nødverge.
Skadeverket i tiltalens post II b er isolert et bøteforhold som tillegges en viss vekt i skjerpende retning.
Retten har funnet at straffen passende kan settes til fengsel i 21 dager.
Forsvarer har argumentert for at ytringsfrihetshensyn har vekt i straffutmålingen, og at hensynet i det minste tilsier en straff i frihet. Tingretten er ikke enig i det. Når det gjelder forholdet i tiltalens post I grunnlag b er voldsbruken uten direkte sammenheng med As rett til og mulighet for å ytre seg. Når det gjelder forholdet i tiltalens post I grunnlag a er ytringsfrihetshensynet hensyntatt ved reduksjonen i straff på grunn av nødvergesituasjonen. Nødverge er primært aktuelt fordi det et stykke på vei forelå et «ulovlig angrep» på tiltaltes ytringsfrihet. Som diskutert over utgjorde imidlertid angrepet en helt midlertidig og begrenset inngripen i As ytringsfrihet. Den strafferabatt som er innrømmet A på grunn av overskridelse av nødverge er etter tingrettens syn tilstrekkelig også i et EMK-perspektiv. Når det gjelder skadeverket i tiltalens post II grunnlag b er det etter tingrettens syn tilstrekkelig å peke på at A forholdsvis enkelt kunne ha hengt opp et banner uten å skade den aktuelle bygningen. Det er således heller ikke her ytringen eller ytringsmuligheten som straffes.
Påtalemyndigheten har på vegne av fornærmede i tiltalens post I bokstav b fremmet krav om erstatning på 1 566 kroner for ødelagte klær. Tapet er dokumentert. Vilkårene for erstatningsansvar er oppfylt, og A dømmes til å betale 1 566 kroner til C.
Tiltalte som domfelles skal normalt dømmes til å erstatte det offentliges saksomkostninger, jf. straffeprosessloven § 436. A domfelles for tre forhold, men frifinnes for det øvrige. Etter rettens syn er det riktig å idømme saksomkostninger delvis. Sakskostnadene utmåles normalt skjønnsmessig, og vil etter en todagers hovedforhandling gjerne være i størrelsesorden 6 000 kroner.
A dømmes til å betale saksomkostninger med 3 000 kroner.
***
Dommen er enstemmig.
DOMSSLUTNING
Tiltalte A er leder for foreningen «Stopp islamiseringen av Norge» (SIAN), som har et uttalt formål om å motarbeide Islam/islamisering i Norge. Foreningen har forskjellige aksjonsformer, men bakteppet for hendelsene omtalt i tiltalens post I og III er aksjoner der foreningen tenner på koranen i umiddelbar nærhet til forskjellige moskeer i Oslo. Dette førte igjen til konfrontasjoner med forbipasserende. Retten legger til grunn at slik koranbrenning er en lovlig handling som er beskyttet av ytringsfriheten og går klar av forbudet mot hatefulle ytringer i straffeloven § 185. Forsvarer har tatt til orde for at ytrings- og forsamlingsfriheten, slik denne er beskyttet i EMK art 10 og 11 og Grunnloven §§ 100 og 101, har stor betydning for vurdering av straffekravene. Retten kommer tilbake til dette i behandlingen av de enkelte forholdene.
Kroppskrenkelsene omtalt i post I gjelder bruk av forsvarsspray. Retten legger til grunn at det ikke i seg selv er ulovlig å inneha den aktuelle sprayen, og at den har begrenset skadepotensiale.
SIANs aksjoner er filmet, og flere av filmene er avspilt under hovedforhandlingen. Filmene gir etter rettens syn et godt inntrykk av hva som har foregått. Bevissituasjonen er god.
Forholdet gjelder kroppskrenkelse 4. mars 2022. Tiltalte har ikke erkjent straffeskyld. Det er på det rene at SIAN hadde en aksjon utenfor moskeen i Åkebergveien den aktuelle dagen, og at A var til stede. Det er videre på det rene at formålet med aksjonen var å tenne på en koran. A forsøkte først å tenne på én koran, men denne koranen ble borttatt av en forbipasserende. Det oppsto en tildragelse mellom et annet SIAN-medlem og den forbipasserende som endte med at sistnevnte ble sprayet med forsvarsspray. Denne hendelsen er ikke en del av straffesaken mot A. I etterkant av dette fant A frem en annen koran fra bilen. Omtrent umiddelbart etter dette kom fornærmede B løpende mot A. A kastet boken et par meter fra seg, hvorpå B endret kurs mot boken. Idet B plukket opp boken beveget A seg mot B og sprayet ham i ansiktsregionen med forsvarsspray. B beveget seg deretter inn i moskeen med koranen.
Det er etter rettens syn på det rene at A objektivt sett har overtrådt straffeloven § 271. Bruk av forsvarsspray er vold i lovens forstand. Det er heller ikke tvilsomt at han har hatt det nødvendige forsett. Spørsmålet er om vilkårene for nødverge, jf. straffeloven § 18, er oppfylt. Inngangsvilkåret i straffeloven § 18 er at det foreligger et «ulovlig angrep». Bestemmelsen stiller ikke spesifikke krav til hvilket rettsgode det ulovlige angrep rammer. Det er etter rettens syn naturlig å drøfte om det foreligger et ulovlig angrep på As fysiske integritet, men også om det foreligger et ulovlig angrep på hans ytringsfrihet ved at boken han skulle bruke i aksjonen ble borttatt fra ham.
Etter tingrettens syn forelå det ikke noe aktuelt angrep på As fysiske integritet på tidspunktet han sprayet B i ansiktet. Selv om B først kom løpende mot A, var han tydelig på vei for å få tak i boken når han ble sprayet. Det var slik retten ser det ingenting i ved Bs opptreden på det tidspunkt som indikerte at han utgjorde noen fare for As fysiske integritet. Retten er overbevist om at A på gjerningstidspunktet oppfattet det på samme måte. I sin forklaring i retten ga A uttrykk for at han «merket» B med rød spray «når han stjeler boka mi» og at formålet var at «politiet skal kunne arrestere ham etterpå». Først da han ble stilt oppfølgende spørsmål om dette la han til at han også var redd for at B skulle angripe ham fysisk. Retten fester ikke lit til dette. Som nevnt mener retten det ikke var objektive holdepunkter for en slik frykt, og mener det kan legges til grunn som bevist utover tvil at A ikke oppfattet B som en trussel mot hans fysiske integritet på gjerningstidspunktet. Nødverge mot en voldshandling er derfor utelukket som frifinnelsesgrunn.
Retten mener imidlertid at B på gjerningstidspunktet var i ferd med å bortta den koranen som tilhørte A, eller i det minste at A oppfattet det slik (jf. straffeloven § 25). Dette er et ulovlig angrep i den forstand begrepet er brukt i straffeloven § 18. Én innfallsvinkel er at det er tale om en ulovlig eiendomskrenkelse, ved at B ulovlig forføyde over en gjenstand som tilhørte en annen (jf. straffeloven §§ 343-345). Etter rettens syn har imidlertid en slik tilnærming lite for seg, bl.a. fordi As reaksjon (sprayingen) som forsvar mot en eiendomskrenkelse ganske klart vil være uforholdsmessig slik situasjonen var. Retten mener imidlertid det er grunn til å vurdere om sprayingen var lovlig som et forsvar for As ytringsfrihet. Boken som ble borttatt hadde i utgangspunktet helt begrenset verdi for A. Retten legger til grunn at den skulle brennes umiddelbart etter hendelsen. Bokens verdi for A var primært knyttet til dens funksjon i SIANs aksjon – en aksjon retten ovenfor har lagt til grunn at var lovlig og beskyttet av ytringsfriheten. SIANs rett til å ytre seg ved å sette fyr på koranen er etter tingrettens syn en interesse som etter omstendighetene lovlig kan forsvares med ellers straffbare midler i medhold av straffeloven § 18. Dette er også lagt til grunn i Rt-1993-1183.
Bruk av forsvarsspray var etter rettens syn egnet til å avverge Bs innblanding i koranbrenningen, og vilkårene i straffeloven § 18 første ledd bokstav a er etter rettens syn oppfylt.
Etter rettens syn var imidlertid ikke bruken av forsvarsspray nødvendig i lovens forstand, ettersom A hadde mindre inngripende handlingsalternativer. Gitt at det ikke var noen umiddelbar fare for As fysiske integritet, jf. rettens vurdering ovenfor, var det god grunn til å forsøke dialog før vold ble tatt i bruk. Forsvarssprayen ble benyttet umiddelbart etter at B tok boken, uten noe forsøk på diskusjon eller samtale. Etter rettens syn gikk A lenger enn nødvendig når han i den situasjonen sprayet B i ansiktet. Dette er i seg selv tilstrekkelig til å utelukke nødverge som frifinnelsesgrunn.
Foranlediget av forsvarers prosedyre finner retten grunn til å legge til at bruken av forsvarsspray til forsvar for SIANs aksjon også fremstår å gå åpenbart ut over det forsvarlige, selv dersom A hadde manglet handlingsalternativer. Straffeloven § 18 første ledd bokstav c gir anvisning på en avveining mellom motstående interesser og frihetssfærer. Ytringsfriheten er en av de grunnleggende menneskerettighetene, og er som nevnt beskyttet både i EMK artikkel 10 og Grunnloven § 100. Den europeiske menneskerettsdomstol (EMD) har i flere avgjørelser omtalt ytringsfriheten som en grunnleggende bærebjelke i et demokratisk samfunn, og understreket at også krenkende ytringer nyter vern (se for eksempel Handyside, EMD-1972-5493, avsnitt 49). Tingretten er således enig i at SIANs rett til å ytre seg er en tungtveiende interesse som staten har plikt til å verne om – og som domstolene dermed må tillegge en ikke ubetydelig vekt i den avveiningen som skal gjøres etter straffeloven § 18 første ledd bokstav c. I vurderingen må det på den annen side ses hen til at Bs handlinger ikke utgjorde noen fare for noen enkeltpersoner, og at det heller ikke var tale om annet enn en midlertidig og begrenset inngripen i As ytringsfrihet. Aksjonen kunne fortsatt med en annen koran, enten umiddelbart etterpå eller på et senere tidspunkt. Ved en utsettelse til en annen dag kunne A i forkant ha varslet politiet (jf. for så vidt politiloven § 11) for å sikre at ytringen kunne gjennomføres uten forstyrrelser.
I avveiningen må det også ses hen til at A brukte fysisk vold mot B, og at den anførte nødvergehandlingen var et inngrep i Bs fysiske integritet. Enkeltindividets fysiske integritet er en grunnleggende rettighet som i likhet med ytringsfrihet er beskyttet av menneskerettighetene.
Etter tingrettens syn gikk derfor As voldsbruk åpenbart ut over det forsvarlige slik situasjonen var.
Heller ikke nødrett eller selvtekt, jf. straffeloven §§ 17 og 19, kan etter tingrettens syn frita for straffansvar.
A blir etter dette å domfelle for overtredelse av straffeloven § 271, jf. tiltalebeslutningen post I grunnlag a.
Forholdet gjelder kroppskrenkelse 4. mars 2022. Tiltalte har ikke erkjent straffeskyld. Det er på det rene at SIAN hadde en aksjon utenfor moskeen i Lofsrudveien den aktuelle dagen, og at A var til stede sammen med et annet SIAN-medlem. Det er videre på det rene at formålet med aksjonen var å tenne på en koran, og at en koran også ble påtent av A.
Av videoene som ble avspilt i retten fremkommer det at det først kom én forbipasserende bort til A og det andre SIAN-medlemmet. Vedkommende, som viste seg å være F, er tydelig opprørt over koranbrenningen og forsøker å slukke brannen. Det oppsto en diskusjon mellom F og A. Mens diskusjonen pågikk kom fornærmede C gående. Også C var tilsynelatende opprørt over koranbrenningen og gikk frem mot bl.a. A. Situasjonen endte med at A sprayet C i ansiktet med forsvarsspray.
A har forklart at C var aggressiv og villig til å bruke vold, og at A derfor brukte en paraply for å skape avstand til C. Ifølge A var paraplyen en «passiv avstandsmarkør». A forklarte videre at C grep hardt tak i paraplyen og forsøkte å trekke den hardt til seg. Ettersom det var et trekk på paraplyen lyktes han ikke i å bringe A ut av balanse. A oppfattet dette som en fysisk angrepshandling, og forsvarte seg ved å bruke forsvarsspray.
Etter rettens syn forteller videoene fra hendelsen en annen historie. Videoen viser at C kommer gående mot A med en hånd i lommen. Han fremstår opprørt, men ikke aggressiv eller truende. Han går mot A, tilsynelatende opptatt av den brennende koranen som A på det tidspunkt holder i hånden. Ut fra videoen fremstår det ikke som C gjør utfall mot A på noen måte – verken i form av forsøk på vold mot hans person eller ved å gripe etter den brennende koranen. Når A dytter spissen på paraplyen mot Cs kropp, tar han tak i denne. Dette fremstår som en helt naturlig forsvarshandling fra Cs side. Omtrent umiddelbart etter dette sprayer A ham med forsvarsspray. Det var etter rettens syn ikke objektive holdepunkter for at A (eller hans eiendomsrett eller ytringsfrihet) på det tidspunkt var utsatt for noe ulovlig angrep. Retten er overbevist om at A også selv forsto dette, jf. straffeloven § 25, og at han i gjerningsøyeblikket ikke oppfattet å være under angrep. Det var som nevnt ikke noe i Cs handlemåte som tilsa at det var et angrep forestående, utover at han fremsto som frustrert over koranbrenningen. Det er nærliggende at A rent generelt var engstelig for konfrontasjon i den aktuelle situasjonen, ettersom han har forklart at det ofte blir konfrontasjon når SIAN brenner koraner utenfor moskeer, men dette er ikke det samme som at han oppfattet C konkret som i ferd med å angripe.
Det foreligger derfor ingen nødvergesituasjon, og heller ikke noe grunnlag for nødrett eller selvtekt.
Tiltalte blir etter dette å domfelle for overtredelse av straffeloven § 271, jf. tiltalebeslutningens post I grunnlag b.
Forholdet gjelder kroppskrenkelse 15. april 2022. Tiltalte har ikke erkjent straffeskyld. Det er på det rene at SIAN hadde en aksjon utenfor moskeen i Aasta Hanstens vei den aktuelle dagen, og at A var til stede. Det er videre på det rene at A tente på en koran, og at en stor folkemengde etter hvert samlet seg rundt SIAN-medlemmene. A ble på et tidspunkt sparket av en person. Den aktuelle moskeen ligger rett ved en politistasjon, og flere politifolk var også til stede. Politiet beordret SIAN-medlemmene inn i bilen sin, og A satte seg i passasjersetet foran. Situasjonen eskalerte etter hvert betydelig, og politiet hadde problemer med å holde folkemengden unna SIAN-medlemmenes bil. Etter at en eller flere personer sparket i bilen, sprayet A forsvarsspray mot (minst) én person. Dette er ikke en del av tiltalen. Politiet lot deretter SIAN-medlemmene kjøre av gårde, men veien var sperret av biler noe lenger ned i veien. Det var mye folk til stede, og det ble både sparket i bilen og kastet steiner mot den. Minst én av rutene i SIANs bil knuste. På dette tidspunktet i hendelsesforløpet ble politibetjent D, som var en av de uniformerte politibetjentene på stedet, truffet av rød forsvarsspray. Bilder av D tatt noe senere viser at han har rød spray på hender og uniform.
A har forklart at han ikke husker om det var han som sprayet. Retten mener på bakgrunn av Ds forklaring at det er hevet over tvil at det var A som sprayet. Etter rettens syn har A derfor objektivt sett utøvd vold mot D.
Retten mener likevel A må frifinnes. Ut fra videoene som ble tatt av situasjonen, var det svært kaotisk. Det må ha vært ualminnelig skremmende for personene inne i bilen, og politiet manglet kontroll. Det er klart at A og de andre personene i bilen var utsatt for et ulovlig angrep av en rekke personer utenfor bilen, og det var legitimt som nødverge å spraye mot disse personene. Politibetjent D var klart nok ikke en del av dem som angrep SIAN og A, men retten mener det er en rimelig mulighet for at A i den aktuelle situasjonen ikke reflekterte over at det også var polititjenestemenn i nærheten av bilen. Det må ha vært en stressende og kaotisk situasjon, og det er tenkelig at A i gjerningsøyeblikket ikke vurderte muligheten for at det også var «uskyldige» i sprayens nedslagsfelt. Etter rettens syn er det følgelig ikke bevist at han hadde forsett om å treffe andre enn dem som angrep bilen med forsvarssprayen.
A blir etter dette å frifinne for forholdet omtalt i tiltalebeslutningen post I grunnlag c.
Forholdet gjelder skadeverk 2. mai 2021, etter at A hengte opp et banner på Iman Aktivitetssenter i Haavard Martinsens vei 5. Banneret er skrudd inn i ytterveggen med skruer. Det er tale om en rekke skruer, i alle fall over ti. Tiltalte har erkjent de faktiske forhold, men nekter straffeskyld idet han mener det ikke er tale om skadeverk.
Bakgrunnen er en kontrovers i den offentlige samtalen rundt at Islam Net hadde ervervet det aktuelle lokalet. SIAN var mot etableringen, og hang opp et banner med påskriften «Oslo jihadsenter» på bygningen. Dette var ment som et innlegg i den pågående debatten.
Forsvarer har gjort gjeldende at As handlinger ikke er straffbar som skadeverk etter straffeloven § 351 første ledd. Det er bl.a. anført at inngrepet må ha redusert verdien på bygget før det er tale om skadeverk, samt at ytringsfrihetsvernet har betydning for tolkningen av bestemmelsen.
Straffeloven § 351 første ledd rammer den som «skader, ødelegger, gjør ubrukelig eller forspiller» en gjenstand som tilhører en annen. Det aktuelle alternativet i dette tilfellet er at gjenstanden skades. I Matningsdals lovkommentar til bestemmelsen på juridika.no punkt 3.2.1 heter det:
«Det er selvsagt også skadeverk når gjenstanden skades. Et fysisk inngrep som reduserer dens verdi er med andre ord tilstrekkelig.»
I Husabøs kommentar på lovdata (Karnov) heter det:
«Alternativene «skader» og «ødelegger» favner primært det å utsette gjenstanden for en negativ fysisk innvirkning som gjør at den mister noe av sin opprinnelige verdi.»
Sitatene ovenfor indikerer at det er en forutsetning for domfellelse at gjenstanden, her bygningen, har fått verdien redusert. Selv om en skade normalt vil medføre et verditap, kan det etter tingrettens syn ikke innfortolkes et absolutt vilkår om slikt verditap før en gjenstand er skadet i lovens forstand. Loven taler om å «skade» noe, og dette er etter ordlyden ikke nødvendigvis knyttet opp til tingens økonomiske verdi.
I dette tilfellet har tiltalte skrudd en rekke skruer inn i bygget. Disse skruene har opplagt laget hull i kledningen som ikke var der tidligere. Tiltalte har påført bygget en fysisk endring som var uønsket av eieren. Endringen er varig i den forstand at bygget ikke enkelt kan tilbakeføres til den stand det var før As inngrep. Selv dersom bygningen som sådan ikke skulle ha fått et verditap som følge av skruene i veggen, var det behov for lift og mannskap for å fjerne dem, dersom eier skulle ønske det. Det var således en ikke ubetydelig kostnad forbundet med å gjenopprette bygget til den stand det var før As handlinger. I forarbeidene til straffeloven, Ot.prp.nr.22 (2008–2009) side 459, heter det:
«Hvis handlingen setter fysiske spor i gjenstanden, eller smusset ikke lar seg fjerne på en enkel og rimelig måte, vil handlingen rammes av første ledd eller den alminnelige skadeverkbestemmelsen i § 351»
Retten mener således A har skadet bygningen ved å skru inn skruene som holdt banneret, og at han objektivt sett har overtrådt straffeloven § 351. Det kan ikke være tvilsomt at han hadde det nødvendige forsett.
Når det gjelder ytringsfrihetsvernet, mener retten det har begrenset betydning her. Skadeverksbestemmelsen verner eierens eiendomsrett, og straffebudet har ingenting å gjøre med den ytring som ble målbåret gjennom skadeverket. Eiendomsretten er for øvrig også beskyttet av menneskerettighetene, jf. EMK P1-1.
Selv om også ytringsformen er vernet av ytringsfrihet (se for eksempel EMDs dom Murat Vural v Tyrkia (9540/07) avsnitt 53 [EMD-2007-9540]​1 med videre henvisninger), er det sentralt at straffens formål her ikke er å begrense ytringen, men konkret fremgangsmåten med å skade en annens bygning. Etter tingrettens syn er det et poeng at SIANs ytringer – også i den form SIAN ønsket å ytre dem – enkelt kunne ha vært fremsatt uten å skade bygningen.
Det er heller ikke opplagt at ytringsfrihet gir noe sterkt vern for å krenke privates eiendomsrett. I EMDs dom Olga Kudrina v Russland (34313/06) uttaler menneskerettsdomstolen følgende i avsnitt 51 under henvisning til tidligere praksis fra EMD:
«In particular, the Court reiterates that notwithstanding the acknowledged importance of freedom of expression, Article 10 does not bestow any freedom of forum for the exercise of that right. In particular, that provision does not require the automatic creation of rights of entry to private property or even, necessarily, to all publicly owned property, such as, for instance, government offices and ministries» (tingrettens utheving)
I samme avgjørelse avsnitt 53 peker retten på at straff for bl.a. «damaging the property of others (...) were justified by the need to attribute responsibility for committing such acts and to deter similar crime, without regard to the context in which they had been committed» (tingrettens utheving). I denne sammenhengen peker tingretten på at SIAN kunne ha brukt mindre invaderende måter å feste banneret på.
Retten kan etter dette ikke se at det er grunnlag for noen innskrenkende tolkning av straffeloven § 351 for å verne As ytringsfrihet. Han blir etter dette å domfelle for overtredelse av straffeloven § 351 første ledd, jf. tiltalebeslutningen post II grunnlag a.
Aktor har frafalt tiltalen for dette forholdet og det skal avsies frifinnelsesdom, jf. straffeprosessloven § 73.
Forholdet gjelder publisering av en video på nettstedet rumble.com. Videoen viser voldshendelsen omtalt i tiltalebeslutningens post I grunnlag b. A har nektet straffeskyld.
A har forklart at videoen ble publisert på SIANs bruker på nettstedet rumble.com. Ifølge A er det mange (5-10 personer) som har tilgang til denne kontoen, og det er tilfeldig hvem som legger ut videoer der. Han husker ikke hvem det var som la ut den aktuelle videoen.
Retten kan ikke se at det er bevist ut over enhver rimelig tvil at det er A som har publisert videoen. Det er dokumentert at den aktuelle kontoen er opprettet i hans navn og med hans kontaktinformasjon. Dette er imidlertid ikke overraskende all den tid han er lederen for SIAN. Etter rettens syn er det ikke usannsynlig at flere personer har tilgang til kontoen, og at det ikke er noe tydelig system for hvem som legger ut videoer på SIANs vegne.
Ut over at A er knyttet til opprettelsen av kontoen som sådan, er det lite som knytter ham til publiseringen av den konkrete videoen. Det er fremlagt en artikkel fra avisa Vårt Land 30.09.2022 der A har en uttalelse som knytter ham til publiseringen. I sitatet er det imidlertid ikke sagt rett ut at det er A selv som har lastet opp videoen. Det kan heller ikke utelukkes at sitatet er upresist.
Samlet sett foreligger det rimelig tvil om hvem som har lastet opp videoen. A skal følgelig frifinnes for forholdet omtalt i tiltalebeslutningens post III.
Det er ikke grunn til å gå inn på spørsmålet om publisering av den aktuelle videoen er straffbar etter straffeloven § 267 a.
Tiltalte er en 56 år gammel mann. Han er tidligere straffet flere ganger, bl.a. for hatefulle ytringer. Slik tingretten ser det har straffehistorikken liten betydning for straffeutmålingen.
Det skal utmåles straff for to kroppskrenkelser ved bruk av forsvarsspray og ett tilfelle av skadeverk. Når det skal utmåles en samlet straff for flere straffbare forhold, gjelder reglene i straffeloven § 79 bokstav a. Bestemmelsen fastslår det såkalte straffskjerpelsesprinsippet. Dette innebærer at det tas utgangspunkt i det mest alvorlige forholdet, og at det deretter gis et tillegg i straffen for de øvrige overtredelsene, jf. HR-2017-1282-A avsnitt 75.
Det er kroppskrenkelsen i tiltalens post I b som er det mest alvorlige forhold i denne saken, og som danner utgangspunkt for straffutmålingen. I forarbeidene, Ot.prp.nr.22 (2008–2009) punkt 6.3.1 heter det følgende om straffenivået:
«Straffenivået ved de uprovoserte overtredelser av straffeloven 1902 § 228 første ledd vil nok variere mellom bot, betinget fengsel, samfunnsstraff og ubetinget fengsel. Generelt må likevel kunne sies at det i disse tilfellene skal lite til før det blir tale om en kort ubetinget fengselsstraff, forutsatt at lovbryteren er over 18 år. Det er gode grunner for å anta at straffenivået ved overtredelse av § 228 første ledd er blitt noe strengere i løpet av de siste 20 årene.»
Uttalelsene er fulgt opp i rettspraksis. Voldsbruken i vår sak må sies å være relativt beskjeden. Selv om forsvarssprayen nok kan ha et betydelig trykk ved bruk på kloss hold og har et visst skadepotensiale, særlig knyttet til øynene, er det begrenset. Den som blir sprayet opplever et visst ubehag, uten at det medfører smerter av betydning. Offeret blir imidlertid rødmalt der sprayen treffer, og fargen tar tid og innsats å få av. Dette har en viss betydning for hvordan voldsbruken vurderes. Likevel mener retten det er tale om en voldsforbrytelse i det nedre sjikt av straffeloven § 271, dog slik at forholdet er for alvorlig til en straff i frihet.
Retten mener forholdet i post I b isolert vil medføre en straff av fengsel i 15 dager. Det er ingen formildende omstendigheter av betydning.
Når det gjelder kroppskrenkelse i tiltalens post I a er utgangspunktet det samme. Det må imidlertid gis en reduksjon i straffen i medhold av straffeloven § 78 første ledd bokstav a jf. § 80 bokstav d nr. 2. Det er tale om en relativt beskjeden reduksjon i straffen på bakgrunn av den nødvergesituasjon A befant seg i, all den tid retten mener hans handlemåte langt gikk ut over grensen for nødverge.
Skadeverket i tiltalens post II b er isolert et bøteforhold som tillegges en viss vekt i skjerpende retning.
Retten har funnet at straffen passende kan settes til fengsel i 21 dager.
Forsvarer har argumentert for at ytringsfrihetshensyn har vekt i straffutmålingen, og at hensynet i det minste tilsier en straff i frihet. Tingretten er ikke enig i det. Når det gjelder forholdet i tiltalens post I grunnlag b er voldsbruken uten direkte sammenheng med As rett til og mulighet for å ytre seg. Når det gjelder forholdet i tiltalens post I grunnlag a er ytringsfrihetshensynet hensyntatt ved reduksjonen i straff på grunn av nødvergesituasjonen. Nødverge er primært aktuelt fordi det et stykke på vei forelå et «ulovlig angrep» på tiltaltes ytringsfrihet. Som diskutert over utgjorde imidlertid angrepet en helt midlertidig og begrenset inngripen i As ytringsfrihet. Den strafferabatt som er innrømmet A på grunn av overskridelse av nødverge er etter tingrettens syn tilstrekkelig også i et EMK-perspektiv. Når det gjelder skadeverket i tiltalens post II grunnlag b er det etter tingrettens syn tilstrekkelig å peke på at A forholdsvis enkelt kunne ha hengt opp et banner uten å skade den aktuelle bygningen. Det er således heller ikke her ytringen eller ytringsmuligheten som straffes.
Påtalemyndigheten har på vegne av fornærmede i tiltalens post I bokstav b fremmet krav om erstatning på 1 566 kroner for ødelagte klær. Tapet er dokumentert. Vilkårene for erstatningsansvar er oppfylt, og A dømmes til å betale 1 566 kroner til C.
Tiltalte som domfelles skal normalt dømmes til å erstatte det offentliges saksomkostninger, jf. straffeprosessloven § 436. A domfelles for tre forhold, men frifinnes for det øvrige. Etter rettens syn er det riktig å idømme saksomkostninger delvis. Sakskostnadene utmåles normalt skjønnsmessig, og vil etter en todagers hovedforhandling gjerne være i størrelsesorden 6 000 kroner.
A dømmes til å betale saksomkostninger med 3 000 kroner.
***
Dommen er enstemmig.
DOMSSLUTNING
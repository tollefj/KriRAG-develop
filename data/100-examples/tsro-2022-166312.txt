Natt til søndag 7. august 2022 hadde tiltalte A vært på utestedet Beverly sammen med venner. Det samme hadde fornærmede B. De kjente ikke hverandre og det hadde ikke vært noen kontakt mellom dem i løpet av kvelden før de begge befant seg utenfor Burger King ved Torget 7 i Stavanger. Begge hadde inntatt alkohol, men følte seg ikke særlig beruset. Fornærmede sto sammen med venner, mens tiltaltes venner var igjen på utestedet. Fornærmede og hennes venner var under avtjening av førstegangstjeneste. Tiltalte skulle straks inn til førstegangstjeneste og det later til å ha brakt ham i samtale med en av fornærmedes venner.
Tiltalte har erkjent at han slo fornærmede i ansiktet med knyttet hånd, slik at hun falt i bakken og ble påført skader som nevnt i tiltalen, mens de oppholdt seg på Torget sammen med andre. Han har imidlertid fremholdt at han må frifinnes grunnet nødverge jfr. straffeloven § 18.
Retten legger til grunn at all rimelig tvil skal komme tiltalte til gode. Det gjelder også tvil knyttet til spørsmål om nødverge. Tiltalte og fornærmede har gitt svært ulike forklaringer omkring hendelsesforløpet som ledet frem til slaget. Det samme har de vitner som har forklart seg gjort.
Retten finner ut fra det nevnte tvilsprinsippet ikke å kunne se bort fra at tiltalte følte at han befant seg i en presset situasjon på Torget. Han har beskrevet at han ble oppsøkt av en jente/kvinne som kjeftet på ham, skjelte han ut og ba han forlate stedet, mens han snakket med en annen av fornærmedes venner. Deretter at fornærmede oppsøkte han og fortsatte med det samme, og at hun dyttet ham. Tiltalte har videre forklart at han da dyttet tilbake og slo fornærmede som beskrevet foran fordi han følte han var i ferd med å bli angrepet av fornærmede og/eller hennes venner som sto rundt dem i en halvsirkel.
Selv om retten legger til grunn at tiltalte opplevde situasjonen som beskrevet kan det ikke ses å være grunn for anvendelse av nødverge og i alle fall ikke ved et slag mot fornærmedes ansikt. Det følger av straffeloven § 18 at:
«En handling som ellers ville være straffbar, er lovlig når den 
Selv om tiltaltes forklaring legges til grunn er det vanskelig å se at han var under angrep, jfr. bokstav a. Forut for det slaget han delte ut, var han kun utsatt fra et dytt fra fornærmede og verbal overhøvling som han ikke husker særlig av. Dyttet var før slaget allerede besvart med et dytt fra tiltalte side. Det er ingen konkrete holdepunkter for at dette ville utviklet seg til mer alvorlig vold mot tiltalte. Fornærmedes venner oppholdt seg i den umiddelbare nærhet, men ingen av disse hadde utøvd noen form for vold mot tiltalte, eller truet med det.
Dernest går et slag mot fornærmedes ansikt langt ut over det som fremsto som nødvendig, jfr. bokstav b. Hendelsen fant sted på Torget og de var omgitt av andre mennesker som kunne hjulpet tiltalte om situasjonen hadde eskalert. Retten må legge til grunn at tiltaltes venn – C- kom til og forsøkte å skille tiltalte og fornærmede før tiltalte slo. Tiltalte har opplyst at han ikke la merke til det. Hadde han brukt noe mer tid på å undersøke situasjonen før han slo, ville han imidlertid lagt merke til C og andre som eventuelt kunne kommet ham til hjelp. Han kunne også forlatt fornærmede og hennes venner slik han først var bedt om å gjøre.
Fornærmede er langt lavere enn tiltalte og kvinne. Et eventuelt angrep fra hennes side kunne vært avverget med mindre skadevoldende tiltak enn ett slag mot ansiktet. Det fremstår derfor som åpenbart uforsvarlig å reagere slik tiltalte gjorde, jfr. bokstav c.
Tiltaltes slag var utført med knyttneve mot fornærmedes ansikt, som nevnt foran. Både fornærmede og vitner bl.a. vekter D har beskrevet det som et hardt og kontant slag som fikk fornærmede til å falle i bakken. Det er ikke tvilsomt at fornærmede ble påført brudd i en fortann, med tap av ca. 1/3 del av tannen, tap av en fylling i en annen tann, en kraftig hevelse med blåmerke i ansiktet og store smerter i kjevepartiet. Hun var sykemeldt i 2 uker, og hadde i en periode på ca. 1 måned tinnitus. Retten finner at dette samlet må anses som en kroppsskade jfr. bl.a. LA-2012-198362.
Tiltalte var påvirket av alkohol da hendelsen fant sted men skal bedømmes som edru ved vurderingen av hans forsett. Slik retten vurderer det ville en edru person klart holdt det for sannsynlig at kroppsskade ville oppstå ved et slag som beskrevet over. Tiltalte har dermed handlet forsettlig jfr. straffeloven § 22 bokstav b, og må dømmes i tråd med tiltalen.
Ved straffeutmålingen tar retten som utgangspunkt at en legemsskade av den karakter og alvorlighetsgrad som tiltalte dømmes for som utgangspunkt vil gi en straff på rundt 5 måneders fengsel. Retten viser bl.a. til HR-2022-1180-A (avsn. 13) hvor følgende fremgår:
«Utgangspunktet for straffen ved de mer ordinære overtredelser av § 273 i form av uprovoserte knyttneveslag mot fornærmedes ansikt er fem måneder ubetinget fengsel, jf. Ot.prp.nr.22 (2008–2009) side 183 og side 429. For kroppsskade som ligger i grenseområdet mot grov kroppsskade etter § 274, er utgangspunktet fengsel i seks måneder, se Prop.97 L (2009–2010) side 37. Fra Høyesteretts praksis viser jeg til Rt-2011-1412 avsnitt 37, der straffen for to kraftige slag i ansiktet med knyttet hånd, som ga fornærmede et varig arr, er angitt til fengsel i seks måneder.» 
I skjerpende retning skal det bemerkes at volden ble utøvd på offentlig sted og i tilknytning til uteliv. Det er betydelig størrelsesforskjell mellom fornærmede og tiltalte, og fornærmede ble påført skader, smerter og sykemelding som nevnt foran.
Også ved straffeutmålingen skal den rimelig tvil komme tiltalte til gode. I formildende retning må retten dermed legge til grunn at han opplevde fornærmede som aggressiv og opplevde seg som å være i en vanskelig situasjon selv som følge av fornærmede og hennes venner, jfr. RT-2013-1702.
Retten kan imidlertid ikke se at tiltalte handlet i berettiget harme, jfr. straffeloven 80, bokstav e, eller at volden i betydelig grad er foranlediget av fornærmede jfr. § 78 bokstav c. Som beskrevet foran hadde han allerede gjengjeldt fornærmedes dytt med ett dytt før han slo, og fornærmedes opptreden ga ikke grunnlag for ytterligere voldsutøvelse. Det er heller ikke tale om overskridelse av nødverge omfattet av straffeloven 80 bokstav d, ettersom retten ikke har funnet at tiltalte befant seg i en situasjon som ga grunnlag for anvendelse av nødverge. Krangel mellom de involverte i forkant er ikke ualminnelig ved denne type voldsforbrytelser, og kan ikke tillegges for stor vekt ved straffeutmålingen.
Tiltalte er ikke tidligere straffet for voldsforbrytelser. Han var 18 år på gjerningstidspunkt, men fylte straks 19 år. Han avtjener for tiden verneplikt og fungerer etter det opplyste godt. Forsvarer har særlig bedt om at det i stedet for ubetinget fengsel idømmes samfunnsstraff.
Det fremgår av HR-2022-1180-A (avsn. 28-29) at:
«De rettslige utgangspunktene for bruk av samfunnstraff ved kroppsskade etter straffeloven § 273 er oppsummert i HR-2019-1780-A avsnitt 28 og 29:
'Jeg ser det slik at for å kunne bruke samfunnsstraff som straffereaksjon for denne typen voldsutøvelse, må det foreligge omstendigheter som hever seg markant over de hensynene som vanligvis gjør seg gjeldende ved idømmelse av fengselsstraff.' 
Den endrede begrepsbruken i 2015-avgjørelsen gir etter mitt syn ikke uttrykk for noen annen terskel enn den som følger av de tidligere avgjørelsene. Spørsmålet om det foreligger omstendigheter 'som hever seg markant over' de hensynene som vanligvis gjør seg gjeldende ved idømmelse av fengselsstraff, fremstår imidlertid som et treffende og mer operasjonelt uttrykk for den konkrete avveiningen som skal foretas»
Retten kan ikke se at hverken omstendighetene rundt voldsutøvelsen eller tiltaltes personlige forhold eller alder, skiller seg særlig fra det alminnelige ved denne type forbrytelser. I tråd med det siterte er det dermed heller ikke grunnlag for anvendelse av samfunnsstraff.
Selv hensyntatt de formildende forhold påpekt foran fremstår aktors forslag til straff i alle fall ikke som for strengt. Straffen settes dermed til fengsel i 75 dager som påstått av aktor.
Fornærmedes bistandsadvokat har i brev av 18. desember 2022 fremsatt krav om oppreisningserstatning fastsatt etter rettens skjønn og saksomkostninger med kroner 6 250.
Retten finner det klart at oppreisningserstatning bør tilkjennes jfr. skadeserstatningsloven § 3-5. Når det gjelder generelle prinsipper for utmålingen viser retten som utgangspunkt til RT-2012-1576.
Fornærmedes skader og plager som følge av hendelsen er beskrevet foran, og må vektlegges ved fastsettelse av erstatning. Hun er i dag tilbake i førstegangstjeneste og beskriver ingen andre plager enn noe øket utrygghet i forbindelse med uteliv og ising i tennene. Retten kan ikke se at fornærmede ved sin opptreden har gitt grunnlag for lemping av erstatningen i medhold av skadeserstatningsloven § 5-1.
Det følger av LB-2021-18707 [Skal vel være LB-2021-182707, Lovdatas anm.] at:
«Etter skadeserstatningsloven § 3-5 første ledd bokstav b kan den som forsettlig eller grovt uaktsomt har «voldt skade på person» pålegges å betale oppreisning til fornærmede. Utmålingen skal skje ved en rimelighetsvurdering der hensynet til fornærmedes behov for kompensasjon står sentralt, jf. Rt-2011-769 avsnitt 21. Det skal særlig legges vekt på handlingens objektive grovhet, skadevolderens skyld, fornærmedes subjektive opplevelser av krenkelsen og arten og omfanget av de påførte skadevirkningene, jf. Rt-2012-1576 avsnitt 15 med videre henvisninger»
Ut fra en skjønnsmessig vurdering av de nevnte forhold finner retten at oppreisningserstatningen skjønnsmessig kan settes til kr. 25 000.
Fornærmedes krav er fremmet av påtalemyndigheten i medhold av straffeprosessloven § 427. Det fremgår av Kommentarutgave til straffeprosesslovens § 439, at saksomkostninger ikke kan kreves tilkjent i et slikt tilfelle. Videre følger det av rettshjelploven § 11 nr. 4 at omkostninger ved fremme av erstatningskrav fra voldsofre vil kunne dekkes som fritt rettsråd uten behovsprøving. Retten finner derfor ikke grunnlag for idømmelse av saksomkostninger til den fornærmede.
Ettersom tiltalte avtjener førstegangstjeneste og er uten særlig inntekt idømmes heller ikke saksomkostninger til det offentlige jfr. straffeprosessloven § 437.
Dommen er enstemmig.
DOMSSLUTNING
Eiendomsskatteloven gir kommunene anledning til å utskrive eiendomsskatt på faste eiendommer i hele kommunen. Eiendomsskatten beregnes på grunnlag av en fastsatt verdi for den enkelte eiendom. Det følger av loven at denne verdien skal fastsettes på grunnlag av en takst, og slik takst skal som hovedregel skje ved alminnelig taksering hvert tiende år, likevel slik at det i stedet kan gjennomføres en såkalt kontorjustering ved at kommunen fastsetter ny verdi ved å legge til grunn siste allmenne taksering tillagt en verdiøkning på inntil 10 % for hvert år etter utløpet av forrige ti-årsperiode.
I Sarpsborg kommune ble det holdt allmenn taksering i 2008, som ble lagt til grunn for utskriving av eiendomsskatt fram til og med skatteåret 2018. Med virkning for 2019 ble det så gjennomført en såkalt kontorjustering, som nevnt foran.
Ved lov 50/2017 ble eiendomsskatteloven endret på flere punkter. Sentralt for vår sak er endringene i lovens § 4 hvor den tidligere ordningen med særskilt skattlegging av «verk og bruk», som i det vesentligste omfattet næringseiendommer med integrert driftsløsøre tilknyttet produksjonsvirksomhet, ble avviklet. Slike objekter skal etter lovendringen behandles på linje med annen næringseiendom. Imidlertid ble «produksjonsutstyr og – installasjonar» innført som et nytt begrep og ble nå tatt ut av eiendomsskattegrunnlaget. Videre ble lovens § 8A-2 endret slik at næringseiendommer som hovedregel skal verdsettes etter omsetningsverdi, og bare unntaksvis til teknisk verdi «når det ikkje er mogleg å fastsetje verdet» etter omsetningsverdi.
Lovendringene trådte i kraft 1.januar 2019.
Sarpsborg kommune besluttet allmenn taksering av de faste eiendommene i kommunen med virkning for eiendomsskatten fra og med 2020. Dette dreier seg om ca 40 000 faste eiendommer. Saken her gjelder tvist om gyldigheten av takseringsvedtaket for en av disse, nemlig Borregaard AS's faste eiendom, og da særlig hva som skal medtas i takstgrunnlaget og hvilke prinsipper som skal gjelder for verdsettingen.
Borregaard AS eier og driver et stort industrianlegg, beliggende på en 1 267 700 kvadratmeter stor tomt øst for Sarpsborg sentrum ved Sarpsfossen/Glomma. På anlegget er det ca 20 fabrikker hvor det fra tømmer foredles ulike råstoffer til en rekke produkter, blant annet spesialcellulose, cellulosefibriller, bioetanol, biovanilin og forskjellige biopolymerer. Dette er produkter som brukes i kjemisk industri, næringmiddelindustrien, farmasøytisk industri m v. Eiendomsmassen består av over 100 objekter, som grovt sett kan inndeles i bygninger, bygningsmessige innretninger som har en tilknytning til prosessanlegget, ferdigvaretanker, transformator- og inntaksstasjoner for elektrisitet og kaianlegg. I tillegg kommer selve prosessanleggene. Partene er for øvrig enige om at selve prosessanleggene ikke skal være med i eiendomsskattetaksen, og ligger derfor utenfor denne sakens ramme.
I forbindelse med den almenne takseringen, engasjerte Sarpsborg kommune firmaet Verditaksering Kjell Larsen AS (VKL) til å utarbeide forslag til takst for alle de faste eiendommene i kommunen. VKL avga rapport til kommunen den 6.februar 2020.
For Borregaard AS utgjorde takstforslaget fra KVL et samlet beløp på 1 800 000 000 kroner, og denne verdien ble lagt til grunn i vedtaket om utskriving av eiendomsskatt for 2020 fra eiendomskattekontoret (sakkyndig nemnd) den 17.februar 2020. Med en fastsatt skattesats på 5, 2 promille av takstgrunnlaget, ble den utskrevne årlige eiendomsskatten 9 359 999 kroner.
Borregaard AS påklaget vedtaket i det vesentlige fordi selskapet mente at en rekke objekter på anlegget var å anse som produksjonsinstallasjoner og ikke bygninger slik de var verdsatt som i taksten, og derfor feilaktig var tatt med i takstgrunnlaget. Det ble videre anført at det feilaktig var lagt til grunn teknisk verdi ved verdsettelsen av en rekke objekter samt at verdien av tomten var uriktig fastsatt. Endelig ble anført at to inntaksstasjoner for kraft, skal unntas fra takstgrunnlaget fordi de ikke er en del av kraftnettet.
Klagenemnda for eiendomsskatt i Sarpsborg kommune traff den 16.november 2021 vedtak i klagesaken, og det er dette vedtaket som er gjenstand for rettens gyldighetsprøving nå. I hovedsak ble klagen fra Borregaard AS ikke tatt til følge i klagenemndas vedtak, bortsett fra at takstgrunnlaget for klorfabrikken (objekt nr 99) ble redusert med ca 10,4 millioner kroner.
Borregaard AS tok den 13.mai 2022 ut stevning for Søndre Østfold tingrett med påstand om at klagenemndas vedtak er ugyldig, samt at en rekke nærmere angitte objekter ikke skal medtas i eiendomsskattegrunnlaget, subsidiært at de skal takseres etter omsetningsverdi, samt at det for noen objekter skal fastsettes korrigert teknisk verdi.
Sarpsborg kommune innga tilsvar den 7.juni 2022 og nedla påstand om frifinning.
Hovedforhandling ble holdt over sju rettsdager i perioden 22.- 30.november 2022. To av rettsdagene medgikk til befaring av Borregaard AS' anlegg, herunder de omtvistede objektene. Øvrig bevisførsel fremgår av rettsboken. Udner hovedforhandlingen gjorde begge parter endringer i sine påstander.
Borregaard AS har i det vesentlige gjort gjeldende at produksjonsprosessene på selskapets anlegg er sammenhengende og gjensidig avhengig av hverandre. Produksjonen medfører risiko for eksplosjon, utslipp, støy, og støv og dette gjør at den må sikres på ulike måter gjennom ulike typer anlegg og konstruksjoner. Slike objekter som har disse funksjonene skal anses som produksjonsinstallasjoner etter eiendomsskatteloven § 4 og inngår da ikke i eiendomsskattegrunnlaget. Klagenemndas vedtak er derfor ugyldig når 47 av disse objektene er verdsatt som bygninger. Også objekter som har avfallshåndtering, tilføring av råvarer som vann, damp, trykkluft, strøm m v som sin primære funksjon, inngår som viktige ledd i produksjonsprosessen og skal derfor også unntas fra eiendomsskattegrunnlaget. Alle disse objektene har en nær både funksjonell og fysisk tilknytning til produksjonen og er integrert i denne. Objektene er spesialtilpasset produksjonen ved dimensjonering og utforming av gulv, forsterkede fundamenter, bassenger, forsterkede vegger mot eksplosjonsfare, rørgjennomføringer, innplassering av tanker osv. De har ingen funksjon utover produksjonsprosessen. Lovendringen i 2019 tok nettopp sikte på at slike objekter i sin helhet skulle tas ut av eiendomsskattegrunnlaget ved at man innførte begrepet «produksjonsinstallasjonar», selv om objektet også består av en bygning. Formålet med lovendringen var dels en forenkling av reglene, og dels reduksjon av eiendomsskatten på blant annet industrianlegg. Lovforarbeidene la til grunn at for store industrianlegg vil det vesentligste av eiendommen være unntatt fra eiendomsskatt.
Klagenemndas vedtak når det gjelder de to inntaksstasjonene for strøm (objekt nr 153) er ugyldig når det er lagt til grunn at disse er en del av kraftnettet. Inntaksstasjonene har ikke som formål å overføre kraft, men å motta kraft fra ekstern nettleverandør med 50 kV spenning, og å transformere ned og fordele strøm ut til de andre installasjonene på fabrikkområdet.
I tillegg til de 47 objektene som skal anses som «produksjonsinstallasjonar», har klagenemnda uriktig verdsatt ytterligere 32 objekter i påstandens punkt 5 og 6 etter den snevre unntaksregelen om teknisk verdi. Det korrekte er at verdsettelsen skal skje etter objektivisert omsetningsverdi basert på kapitalisert leieverdi, subsidiært også for de fleste av objektene nevnt i subsidiær påstand punkt 3. Det skal da sees bort fra subjektive forhold som at objektene er underlagt adgangskontroll eller hvordan de faktisk brukes. Man vil da stå igjen med et tenkt bygg egnet for produksjon, lager eller kontor. Slike objekt er det mulig å finne fram til omsetningsverdi for, blant annet gjennom tilgjengelig prisstatistikk. Unntaksvilkåret i eiendomsskatteloven § 8A-2 for å bruke teknisk verdi fordi det ikke er mulig å finne omsetningsverdi, er derfor ikke oppfylt. Denne anførselen gjelder også subsidiært for de objektene som er medtatt i den prinsipale påstandens punkt 3, for det tilfelle at retten skulle anse disse objektene å falle inn under skattegrunnlaget. I den utstrekning retten kommer til at objektene i påstandens punkt 6 skal takseres etter teknisk verdi, må denne verdien i alle tilfeller justeres ned. Det er påvist byggekostnader for tilsvarende bygg på ca 7 700 kroner per kvadratmeter på Øra i Fredrikstad. Klagenemnda har lagt til grunn høyere kvadratmeterpriser.
Tomten skal verdsettes etter objektivisert omsetningsverdi, men denne er satt for høyt i klagenemndas vedtak. Det er ikke tatt tilstrekkelig hensyn til forurensing i grunnen på betydelige deler av tomten og øvrige begrensninger i utnyttelsesmulighetene.
Objekt nr 711 (Kontorbygg BFC) skal tas ut av skattegrunnlaget fordi dette objektet var besluttet revet pr 1.januar 2020.
Borregaard AS har nedlagt slik påstand:
Prinsipalt: 
Subsidiært: 
Sarpsborg kommune har i korte trekk anført at de takserte objekter som omhandlet i saksøkers påstand punkt 3 er bygninger, som også etter lovendringen fortsatt skal inngå i eiendomsskattegrunnlaget slik som for vanlige næringseiendommer. Skallet rundt produksjonsutstyret består for alle disse objektene vedkommende av tak, vegger, gulv, det er tilkoblet strøm, det er mulig å gå inn i dem, og de har selvstendig bærende konstruksjoner. Mange av objektene har dessuten kontorer, garderober, kontrollrom m v. Dette er utvilsomt bygninger i lovens forstand som skal skattlegges.
Verdsettelsen skal skje med grunnlag i en objektivisert omsetningsverdi men det skal hensyntas eiendommens innretning, bruksegenskaper og lokalisering, jf lovens § 8A-2 første ledd. Dette betyr at man må foreta en konkret vurdering av hver enkelt bygning og verdsette bygningene slik de er med sine spesielle egenskaper og det må tas hensyn til at de ligger inne på avsperret område med strenge krav til adgangskontroll og sikkerhet. Betydning har også sentrumsplanen som begrenser muligheten for alternativ anvendelse av flere av bygningene, og at grunnen er forurenset flere steder på tomten. Det må dessuten tas hensyn til det store volumet på bygningsmassen (ca 70 000 kvm). Alle disse forholdene skaper stor usikkerhet omkring leieverdier på deme, slik at det ikke er mulig med rimelig gard av sikkerhet å fastslå hva som er bygningenes objektive omsetningsverdi. Det er derfor ikke «mogleg» i lovens forstand å benytte omsetningsverdi. Unntaksregelen om verdsetting etter teknisk verdi, slik klagenemda har lagt til grunn, er derfor eneste realistiske takseringsmetode.
Saksøkers prinsipale påstand punkt 6 og subsidiære påstand punkt 6 om at teknisk verdi skal justeres ned for disse objektene, kan ikke føre fram. Til det er anførselen fra Borregaard for løst fundert og det foreligger ikke holdepunkter som skulle tilsi justeringer. Klagenemnda har lagt til grunn nøkterne verdier, som ligger ca 1,1 mrd kroner lavere enn Borregaards egne anslag til sitt forsikringsselskap på teknisk nyverdi på objektene, og er dessuten under det som følger av Finans Norges tilsvarende pristabeller.
Inntaksstasjonene er en del av kraftnettet og skal derfor inngå i eiendomsskattegrunnlaget. Borregaard har både anleggs- og områdekonsesjon og har dermed alle rettigheter og plikter etter energilovgivningen likt andre nettselskaper. Det er fast og langvarig praksis i bransjen at inntaksstasjoner og anlegg som nedtransformerer og fordeler kraft inne på industrianlegg er å anse som del av kraftnettet.
Ved verdsettingen av tomta er det i klagenemndas vedtak tatt tilstrekkelig hensyn til de forhold som Borregaard AS har pekt på som verdireduserende elementer. Disse var kjent for både taksator VKL og klagenemnda. Retten bør vise varsomhet med å overprøve de utpreget skjønnsmessige delene av klagenemndas verdsettelse.
Det bestrides at objekt 711 skal tas ut av eiendomsskattegrunnlaget. Bygningen var ikke revet pr.1.januar 2020.
Grunnet misforståelse under takseringen ble objekt nr 113 og 165 feilaktig tatt med i skattegrunnlaget. Det erkjennes at objekt nr 8 (forskningsbygget) og nr 83 (kontor i Borregaardsveien 26) skal verdsettes etter omsetningsverdi. Påstanden er korrigert i samsvar med dette.
Sarpsborg kommune har nedlagt slik påstand:
Retten tar som utgangspunkt at domstolene i eiendomskattesaker på linje med det som gjelder i skattesaker for øvrig, har full prøvingsrett av rettsanvendelse, bevisvurdering og dessuten av skjønnet, jf HR-2017-1258-A. Det er i denne avgjørelsen likevel uttalt at domstolen bør vise tilbakeholdenhet med å fravike skjønn som er godt overveid og begrunnet.
Siden tvisten i denne saken i stor grad gjelder rekkevidden av lovendringene i 2017, finner retten grunn til kort å gå inn på lovhistorikken og lovforarbeidene, siden dette kaster lys over hva endringene innebar.
Eiendomsskatteloven av 1975 som videreførte skattelovene av 1911 opererte etter siste lovendring i 2010 med to typer næringseiendom: «verk og bruk» og annen næringseiendom. «Verk og bruk» var ikke nærmere definert i loven, men omfattet i utgangspunkt fast eiendom tilknyttet produksjonsvirksomhet. I rettspraksis var det stilt vilkår om at virksomheten måtte ha et visst omfang som for eksempel fabrikker, eller industrielle anlegg som drev produksjon av fysiske gjenstander. «Verk og bruk» omfattet etter dagjeldende § 4 ikke bare den faste eiendommen, men også driftsløsøre betegnet som «arbeidsmaskiner og tilhøyrsle og ting som kan setjast i klasse med slik.» Dette driftsløsøret ( «arbeidsmaskinar») inngikk i skattegrunnlaget når «tingen er ein part av sjølve foretaket». Om det forelå en slik tilknytning til den faste eiendommen berodde på en skjønnsmessig helhetsvurdering, hvor flere faktorer skulle hensyntas. I rettspraksis ble det det særlig lagt vekt på hvor integrert arbeidsmaskinene m v. var, omkostningene ved eventuelt å flytte disse og mulighetene for alternativ bruk av bygningene. Om konsekvensen av reglene heter det i Finansdepartementets høringsnotat av 18.juni 2015 side 13:
Arbeidsmaskiner mv. i verk og bruk kan utgjøre en betydelig andel av den totale verdien av anlegget. For eksempel kan verdien av tomten og bygningsskallet rundt ovnene i et smelteverk være lav sammenlignet med investeringene i selve smelteovnene med tilbehør. I slike tilfeller medfører inkluderingen av arbeidsmaskiner mv. i eiendomsskattegrunnlaget en betydelig høyere eiendomsskatt.
«Verk og bruk» ble som en videreføring av den gamle bestemmelsen i byskatteloven § 5 verdsatt etter eiendommens objektiviserte omsetningsverdi, og da som hovedregel uttrykt gjennom teknisk verdi/substansverdi, det vil si basert på hva det vil koste å etablere samme anlegg i dag, med fradrag for slit, elde og utidsmessighet. Reglene var begrunnet med at slike anlegg ofte var særegne, og at det derfor var vanskelig å beregne verdien på annen måte. Den aktuelle eiers særlige interesse i eiendommen skulle ikke hensyntas. Unntaksvis kunne omsetningsverdien for «verk og bruk» uttrykkes gjennom en avkastningsverdi, i de tilfeller «da det er temmelig åpenbart at man ikke kan regne med lønnsom drift», jf Rt-1974-332 (Hydro-dommen).
I Prop.1 LS (2017–2018) ble det fremmet forslag om nye regler for eiendomsskatt på «verk og bruk». Noe av bakgrunnen for lovforslaget var den såkalte Sundvollen-erklæringen hvor det fra daværende regjering ble skissert som et politisk mål å frita ikke-integrerte maskiner fra eiendomsskatt i industrianlegg.
Når det gjaldt eiendomsskatt på arbeidsmaskiner m v med tilknytning til «verk og bruk» heter det i proposisjonens innledning:
«Arbeidsmaskiner og tilbehør i næringseiendom som er kategorisert som «verk og bruk», inngår i dag i eiendomsskattegrunnlaget når de anses integrert i anlegget. I tråd med Sundvolden-erklæringen og med utgangspunkt i høringsnotat 18. juni 2015 foreslår regjeringen at «produksjonsutstyr og produksjonsinstallasjoner» fritas for eiendomsskatt fra 2019, med en overgangsperiode på fem år.
Forslaget vil redusere eiendomsskatten for mange industribedrifter og fjerner et krevende skjønnsmessig kriterium for avgrensning av eiendomsskatten. Over tid vil dette bidra til bedre forutberegnelighet ved utskrivingen av eiendomsskatt både for kommunene og de eiendomsskattepliktige.
I proposisjonen 7.1.4 side 114 heter det videre:
Forenklings og likebehandlingshensyn taler for at kategorien verk og bruk oppheves, og at anlegg som etter gjeldende regler er å anse som verk og bruk, regnes som næringseiendom.Departementet foreslår derfor at kategorien verk og bruk oppheves. Anlegg som i dag er å anse som verk og bruk skal følge reglene som gjelder for næringseiendom.
For eiendom som etter dagjeldende regler ble ansett som «verk og bruk» og som heller ikke var unntatt fra beskatning etter den nye regelen om «produksjonsutstyr og – installasjonar», ble det foreslått at det heretter skulle verdsettes etter omsetningsverdi, slik som for øvrige næringseiendommer. Det ble likevel foreslått unntak «når det ikkje er mogleg» å fastsette omsetningsverdi. Her skulle takseres ut fra teknisk verdi i stedet.
På disse punktene nevnt ovenfor ble loven vedtatt i samsvar med forslaget i proposisjonen og med ikrafttredelse 1.januar 2019.
Retten nevner at det parallelt med endringene nevnt ovenfor også ble fastsatt en gradvis innfasing av de nye reglene over en periode på 7 år, slik at kommunene bedre kunne tilpasse seg disse. Inntektsbortfallet for kommunene ble dessuten kompensert med et statlig kontanttilskudd på inntil 500 millioner kroner.
Borregaard AS har nedlagt prinsipal påstand (punkt 3) som innebærer at 47 nærmere angitt objekt på anlegget etter lovendringen skal anses som «produksjonsinstallasjonar» og dermed ikke inngår i eiendomsskattegrunnlaget.
Retten er kommet til at dette ikke kan føre fram.
Det rettslige utgangspunktet er eiendomsskatteloven § 4 første og annet ledd som lyder:
Eigedomsskatt vert skriven ut på dei faste eigedomane ut frå tilhøva den 1. januar i skatteåret.
Til faste eigedomar vert rekna bygningar og tomt som høyrer til, huslause grunnstykke som hagar, lykkjer, vassfall, laste-, opplags- eller arbeidstomter, bryggjer og liknande og likeeins næringseigedom. Til næringseigedom vert m.a. rekna fabrikkar, sagbruk, industrielle verk, steinbrot, losse- og lasteplassar og liknande arbeids- og driftsstader samt kontorlokale, butikk, hotell og serveringsstad mv. Produksjonsutstyr og - installasjonar skal ikkje reknast med i eigedomsskattegrunnlaget for næringseigedom.(....)
Av første ledd og annet ledds første og annet punktum fremgår at eiendomsskatt er en skatt på fast eiendom, bygninger og tomt som hører til, men at den har et noe videre anvendelsesområde på næringseiendommer. Det må imidlertid avgrenses mot produksjonsutstyr og – installasjoner som etter tredje punktum ikke inngår i eiendomsskattegrunnlaget.
«Produksjonsinstallasjonar» er ikke nærmere definert i lovteksten. I Prop.1 LS (2017–2018) side 114 heter det imidlertid:
Begrepet «produksjonsinstallasjoner» skal omfatte faste innretninger med varig forankring som har en funksjon i produksjonsprosessen. Ved vurderingen av om noe er å anse som produksjonsinstallasjon eller eiendom som skal eiendomsbeskattes, må det i første omgang tas hensyn til tilknytningen til produksjonsprosessen. Har installasjonen (nær nok) tilknytning til produksjonsprosessen, skal den etter forslaget falle utenfor eiendomsskattegrunnlaget selv om den har slik varig forankring at den etter gjeldende regler inngår i det faste anlegget. Departementet legger til grunn at begrepet vil omfatte vesentlige deler av store industrianlegg, og at det for slike anlegg hovedsakelig vil være bygninger og grunnarealer som blir igjen i eiendomsskattegrunnlaget.....Produksjonsutstyr og -installasjoner må avgrenses mot maskiner som tjener bygningen/den faste eiendommen. Dette er maskiner som er nødvendige for at bygningene skal fungere som sådan, det vil si uten hensyn til produksjonen og omfatter blant annet belysning, ventilasjon, sanitæranlegg og heiser.
Det heter videre i proposisjonen side 114:
Et sentralt moment vil være installasjonens funksjon. Dersom den transporterer råvarer eller bidrar i selve tilvirknings- eller transformasjonsprosessen er vilkåret klart oppfylt.» Formuleringen synes å forutsette en mer «aktiv» funksjon i produksjonsprosessen enn ren lagring av råvarer. Det heter videre samme sted i forarbeidene at: «En installasjon kan imidlertid ha nær tilknytning til produksjonsvirksomheten uten at den inngår i selve produksjonskjeden. Dette gjelder særlig installasjoner som er en forutsetning for eller en nødvendig konsekvens av den bestemte produksjonsvirksomheten på eiendommen. Som eksempler kan nevnes særskilte anlegg for rensing, brannsikkerhet og avfallshåndtering som er nødvendige av hensyn til den typen produksjon som foregår på anlegget. Slike installasjoner bør etter departementets oppfatning også være fritatt for eiendomsskatt, og er omfattet av begrepet «produksjonsutstyr og -installasjoner.»
Som nevnt ovenfor var ett av formålene med lovendringen å innføre lettelser i eiendomsskatten for de næringseiendommer som tidligere var beskattet som «verk og bruk». I proposisjonens side 116 sies om dette:
Det nye begrepet «produksjonsinstallasjoner» vil i noen tilfeller omfatte mer enn det som i dag er å anse som arbeidsmaskiner mv. Det vil kunne omfatte eiendeler som i dag anses å tilhøre det faste anlegget, og eiendeler som ligger i grenselandet mellom arbeidsmaskin mv. og det faste anlegget. Dette vil for eksempel kunne være aktuelt for verk og bruk med høy integrasjonsgrad hvor det kan være vanskelig å fastlegge hva som er å anse som det faste anlegget, og hva som er å anse som arbeidsmaskin mv. etter gjeldende regler. I slike anlegg vil maskiner, pumper, rør, tanker, ledninger, generatorer og annet produksjonsutstyr være så integrert i hverandre og produksjonsprosessen at det kan være vanskelig å fastslå hva som utgjør hoveddelen av anlegget og hva som har karakter av tilbehør etter gjeldende regler. Etter forslaget i denne proposisjonen skal slike installasjoner ikke inngå i eiendomsskattegrunnlaget. I andre tilfeller vil det kunne være enklere å identifisere hva som er produksjonsutstyr eller -installasjon. For eksempel vil en mast som står på grunnen, eventuelt med fundament, være en produksjonsinstallasjon. Dreier det seg om et flerbruksbygg med arbeidsmaskiner, vil arbeidsmaskinene med eventuelle fundamenter, rørkoblinger osv. anses å være en produksjonsinstallasjon, mens selve bygningen (skallet) og grunnen fremdeles vil høre til eiendomsskattegrunnlaget.
Finansdepartementet har i brev datert 5. desember 2019 til Landssamanslutninga av vasskraftkommunar gitt en tolkningsuttalelse til § 4 annet ledd. Her fremgår:
Den klare hovedregel er at bygning og tomt som utgjør næringseiendom vil være gjenstand for eiendomsskatt, selv om produksjonsutstyr og installasjoner skal fritas. Det kan stilles spørsmål ved rimeligheten av skatteplikt knyttet til bygg som er nødvendige for overholdelse av offentligrettslige forpliktelser. Departementet går ikke nærmere inn på dette. Etter departementets syn er det imidlertid relevant å vurdere om bygget skal anses som en (eller del av en) «produksjonsinstallasjon» når dette utelukkende er oppført med formål å beskytte utstyr som er nødvendig av hensyn til produksjonen, jf. ovenfor. Dette må bli gjenstand for konkret vurdering.
Retten forstår dette slik at det er lagt opp til at bygninger og tomt («det faste anlegget») fortsatt skal inngå i skattegrunnlaget. At dette fortsatt skulle inngå i eiendomsskattegrunnlaget synes også forutsatt i overgangsregler som ble vedtatt. I forarbeidene til overgangsreglene (Prop.86 LS (2017–2018) heter det:
Det har òg vore hevda at det er uklårt om overgangsregelen gjev heimel til å skrive ut eigedomsskatt på bygningar og grunnareal i tidlegare verk og bruk. Departementet viser til fråsegna til finanskomiteen om at det bør kome klårt fram av lovteksten at kommunane ikkje skal trenge å utvide området for eigedomsskatten for å nytte overgangsregelen. I samsvar med denne fråsegna bør det òg gjerast klårt at kommunane heller ikkje treng å utvide området for eigedomsskatten for å kunne skrive ut eigedomsskatt på bygningar og grunnareal i overgangsperioden. Departementet foreslår difor at ordlyden i overgangsregelen vert presisert slik at det òg kjem klårt fram at han gjev heimel til å skrive ute eigedomsskatt på bygningar og grunnareal i tidlegare verk og bruk.
Overgangsregelen fikk denne ordlyd i lov 75/2018:
Kommunar som ikkje skriv ut eigedomsskatt på næringseigedom etter § 3, men som i skatteåret 2018 skreiv ut eigedomsskatt på verk og bruk, kan i perioden nemnd i første ledd første punktum skrive ut eigedomsskatt på bygningar og grunnareal så langt desse var omfatta av eigedomsskattegrunnlaget for verk og bruk i skatteåret 2018.
Også formålsbetraktninger støtter rettens oppfatning av at bygninger skal inngå i eiendomsskattegrunnlaget. Som det fremgår foran var lovendringen motivert av ønsket om å likebehandle tidligere «verk og bruk» med annen næringseiendom. For næringseiendommer som for eksempel lagerbygg, kontorbygg osv er det ingen tvil om at bygninger skal inngå i skattegrunnlaget.
Sammenfatningsvis legger retten etter dette til grunn at unntaket fra skattegrunnlaget for de eiendommene som tidligere ble beskattet som verk og bruk, til forskjell fra tidligere lov, ikke lenger skal omfatte bare arbeidsmaskiner, men også produksjonsinstallasjoner. Derimot skal bygninger som for andre næringseiendommer fortsatt inngå i eiendomskatteskattegrunnlaget.
Retten er kommet til at 47 av de 49 objektene som inngikk i Borregaard AS' opprinnelig prinsipale påstand, er bygninger i eiendomskattelovens forstand. Partene er enige om at de to 2 resterende av objektene ikke er bygninger, og derfor skal ikke inngå i grunnlaget. Dette er objekt nr 113 (trafo ved ligninfabrikk) og nr 165 (miljøtank). Klagenemndas vedtak for de 47 objektenes vedkommende er derfor korrekt både i rettsanvendelse og bevisvurdering når disse er medtatt i skattegrunnlaget, men ugyldig får så vidt gjelder objektene nr 113 og 165.
Sentrale elementer i rettens vurdering av at de 47 objektene er å anse som bygninger i relasjon til eiendomsskatteloven § 4, er at de alle er skall rundt prosessanleggene. De er konstruert med gulv, vegger og tak, de fleste er tilkoblet strøm, de kan avlåses og har slikt volum at de kan gås inn i og er så vidt tette at de beskytter for ytre påvirkning og beskytter mot innsyn, samtidig som konstruksjonen er egnet til å hindre støy, lukt, samt utslipp av gass og væsker innenfra. Det forhold at flere av produksjonsinstallasjonene (som ikke inngår i skattegrunnlaget) er integrert i byggene gjennom fundamenter, rørgjennomføringer, kanaler, ventilasjonsanlegg osv er ikke avgjørende til hinder for at objektene likevel er bygninger i lovens forstand. Bygningene er etter en samlet vurdering av konstruksjon og muligheter for funksjon å anse som såkalte flerbruksbygg, som i henhold til gjengivelsen av forarbeidene foran skal inngå i skattegrunnlaget.
Retten går i det følgende inn på hvert enkelt av de omtvistede objektene nevnt i Borregaard AS' prinsipale påstand punkt 3 i samme rekkefølge, med en kortfattet beskrivelse av objektets formål og konstruksjon, i hovedsak basert på Borregaard AS egen fremstilling i dokumentutdraget side 495 – 696, men supplert med enkelte bemerkninger fra retten på grunnlag av befaringen og forklaringer gitt under denne.
Formål: Mottak av husholdningsavfall for forbrenning og utvikling av damp til Borregaards produksjonsvirksomhet.
Konstruksjon: Betongrampe og mottakshall for levering av husholdningsavfall fra tunge kjøretøyer, med en binge av betong 8-10 meter dyp for oppbevaring av avfallet før det forbrennes. Forbrenningskjele for avfall. Stålskjelett kledd med tynne stålplater er bygget rundt prosessanlegget. Stålskjelettet er en forutsetning for å drifte kjelen.Prosessanlegget bygget først, så slått på plater. Skallet består av tynne vegger som har som formål å beskytte omgivelsene mot lukt, støy og spredning av søppel. Innretningene i mottakshallen er fundamentert med kraftige skruer som går til bunnen av sorteringsbingen og inn til kjelehallen. Betonggulv tilpasset for oppsamling av lettolje.Inneholder også kontrollrom og garderober.
Formål: Pålagt sikkerhetsinstallasjon for So2-tankene.
Konstruksjon: Stålskjelett kledd med stålplater er bygget rundt So2-tankene. Konstruksjonen er en historisk metode for å sikre bassenget/oppsamling av veske mot overvann. Konstruksjonen står på betongmur.
Formål: Objektet som et firkantet bygg oppført i stål foran siloene. Objektet gjenvinner varme fra flismodningssiloene gjennom vifter. Skallet rundt viftene isolerer omgivelsene mot støy fra viftene.
Konstruksjon: Objektet er et firkantet bygg oppført i stål i vegger og tak, og inneholder vifterom for modningssilo og utgjør integrert del av siloen. Utvendige trapper. Oppført på betonggulv. Bygget inneholder flere store vifter som er fundamentert i betongsålen på betongpåler, for å dempe vibrasjoner. Skallet rundt består av stål rundt viftene, som er delvis integrert i konstruksjonen.
Formål: Store stålkjeler hvor flis blir tilsatt syre og kokt til en masse. Skallet rundt beskytter omgivelsene mot lekkasjer av giftig So2-gass og tankrevning. Vernesone SO2
Konstruksjon: Stor bygningskonstruksjon ca 45 meter høy, oppført delvis i teglstein, hvor 14 stålkjeler er støpt fast i bygget. Flissiloer i betong i øvre etasje er en del av byggets avstivende konstruksjon. Rørkonstruksjoner mv. er teknisk integrert i objektet. Objektet er i senere tid satt i undertrykk samt en etablert renseteknologi som hindrer giftig SO2-gass å slippe ut i omgivelsene. Ikke teknisk mulig å fjerne kjeler og utstyr uten samtidig å rive store deler av objektet. Bygget er på «gul liste» fra Riksantikvaren som verneverdig. Bygget inneholder også scrubber-anlegg for rensing av gass, verkstedsavdeling, kontrollrom og eget trafo-anlegg.
Formål: Lagring av fyringsolje til bruk i produksjonsprosessen.
Konstruksjon: Objektet består av tak, vegger i tegl og betong i gulv, sistnevnte særlig konstruert med tanke på å hindre utslipp. Vegger og tak skal sikre temperert lagring av olje før forbrenning. I toppetasjen er plassert en fordelingskonstruksjon til objekt nr 027.
Formål: Produksjon av damp og varme. Konstruksjonen rundt beskytter omgivelsene for eksplosjonsfare, samt å skjerme fyrkjelene og beskytte mot korrosjon. Nødvendig forutsetning for å drifte sentralfyren.
Konstruksjon: Bygg oppført i tegl, betong og stål. Objektet er spesialtilpasset fyrhuskjelen. Fyrkjelen er opphengt i, og er en del av, konstruksjonen. En av veggene er ekspansjonsvegg som lett skal kollapse ved eksplosjon. Tilførsel av store vannrør som er integrert i konstruksjonen. Vannet benyttes i produksjonen. Bygget inneholder også garderober og kontor.
Formål: Produksjon og koking av syre til produksjonsprosessen. Kalkstein og koksyrer.
Konstruksjon: Betong og stål. Objektet består innvendig av siloer og pumper for koking av syre, og er konstruert etter sin funksjon. Objektet kan ikke benyttes til andre formål. Objektet inneholder også et mindre kontrollrom i betong og tegl for styring av produksjonsutstyret, samt pumperom. Kun kontrollrom og pumperom medtatt i skattegrunnlaget, med til sammen 59 kvm.
Formål: Hovedinntak av vann til Borregaard og rensing av vann som benyttes i produksjonen.
Konstruksjon: Bygg oppført i betong og inneholder vannverk som pumper opp og renser vann fra Glomma. Konstruksjonen består av mange 20 meter dype betongkar og en sandfilter-avdeling. Rensing skjer her til ulike vannkvaliteter: kjølevann, produksjonsvann og sanitærvann. Betongkarene er en del av fundamentet. De danner yttervegg på tre av sidene. I tillegg er det ulike pumpe- og røranordninger som er integrert i objektet. Det er støpt gangveier av betong mellom karene for tilkomst til nødvendig utstyr. I tillegg finnes en dyp sjakt. Konstruksjonen inneholder også kontrollrom, garderober, pumperom og trafo.
Formål: Fordeling av elektrisk strøm samt fiber og nettverk til bruk i produksjonen, styresystem for fordelingen.
Konstruksjon: Elektroteknisk utrustning som fordeler strøm, fiber og nettverk til bruk i produksjonen. Skallet rundt installasjonen holder utstyret tørt, stabilt og temperert.
Formål: Produksjon av natriumlut og hydrogenperoksyd
Konstruksjon: Bygg som er fundamentert med peler på støpt betongplate. Overbygget er en lettkonstruksjon i Paroc stålplater. Bygget skal hindre eksplosjonsfare slik at EX-gasser begrenses til et styrt omfang, samt å hindre adkomst for uvedkommende. Tanker er boltet fast i konstruksjonen.
Formål: Forbrenning av svovel for å produsere SO2. Skallet beskytter omgivelsene mot gasslekkasjer fra SO2-kjelen, samt hindrer lukt til omgivelsene.
Konstruksjon: Stål og betong. SO2-kjelen står på forsterket spesialfundament. Objektet begrenser utslipp av SO2-gass til omgivelsene, og begrenser således risikoområdet (område for «tidlig varsling). Bygget skal samtidig beskytte mot fuktighet utenfra, da SO2-gass i kontakt med kondens/vann utvikler svovelsyre som har ekstremt tærende egenskaper.På grunn av sikkerhet er skallet er en nødvendig forutsetning for å drifte anlegget. Bygget er som regel ubemannet, men kan gås inn i ved vedlikehold m v.
Formål: Fordelingstasjon for energi hvor det veksles damp til vannvarme.
Konstruksjon: Støpt betongplate med vegger av teglstein.
Formål: Objektet er et spesialobjekt som huser klorfabrikk. Objektets funksjon er å beskytte omgivelsene mot utslipp av giftig klorgass og saltsyredamp, og er en nødvendig forutsetning for drift av klorfabrikken.
Konstruksjon: Objektet er oppført i tegl, stål og betong. Opprinnelig en gammel bygning, men påbygd flere ganger, sist gang i 1997. Bygget inneholder saltsyreskrubbere og kjemiske filtre. Objektet er forurenset og det vil medføre store kostnader å rive det.
Formål: Spesialobjekt med funksjon å beskytte produksjonsutstyret og omgivelsene samt å beskytte tekniske bedriftshemmeligheter mot innsyn og dermed kopieringsfare.
Konstruksjon: Skallet består dels av teglstein, mens resten er betong. Inneholder flere tanker som er fastmontert i en betongsåle, og for øvrig omfattende rørsystemer og pumper som er integrert i objektet. Bygningen står på en betongsåle hvor tankene er festet. Objektet består av mange mindre objekter som er integrerte. Et el-fordelingsanlegg inngår i objektet. En mindre del av objektet kan benyttes som lager. Objektet har også noen kontorer i den ene delen og kontrollrom. Objektet består i hovedsak av to deler: skallobjekt og tanker integrert i objektet.
Formål: Spesialobjekt hvor bygget har som hovedformål å beskytte omgivelsene for eksplosjoner, bl.a. ved ekspansjonsfasade, samt høye konsentrasjoner av CO2-gass. Er oppført for å ivareta strenge lovpålagte sikkerhetstiltak som gjelder ved produksjon av ren sprit. Konstruksjon: Oppført i tre, tegl og betong. Inneholder tanker, rør og pumper som er integrert i konstruksjonen. Eksplosjonsfasade. Objektet inneholder også gjæringskar som produserer mye varme og objektet har en integrert en kjølefunksjon. Loftet inneholder satsdunker av eik som er montert på eikefundament. Det er ikke mulig å fjerne det tekniske utstyret uten samtidig å rive store deler av objektet. Bygget inneholder også kontorer.
Formål: Skjerme produksjonsutstyret mot visuelt innsyn
Konstruksjon: Deler av anlegget er kjøpt som ferdig produksjonsutstyr i kontainerformat, så «klistret» stålplater utenpå. Anlegget er plateslått for termoskille, istedenfor å isolere rørene og anlegg samt avgrense EX sonen ved anlegget. Lang vegg er baksiden av inndampningsanlegget (objekt nr 154) og er plateslått av visuelle årsaker. Bygget som inngår i skattegrunnlaget er trappeløp på 50 kvm som gir atkomst til innvendig inspeksjon og vedlikehold. Trappeløpet er plassert på betongplate.
Formål: Produksjonen gir svært eksplosive gasser, og objektet skal beskytte omgivelsene mot eksplosjonsfare.
Konstruksjon: Bygg i seks etasjer, hvor tre av veggene er særskilt forsterket grunnet eksplosjonsfare. Oppført i tegl og betong. Bygget inneholder også kontorer.
Objekt nr 125 – Utlastingsanlegg er under hovedforhandlingen frafalt som del av Borregaard AS' prinsipale påstand punkt 3.
Formål: Produksjon av svært eksplosive gasser, bl.a. isopropanol. Objektet beskytter omgivelsene. Objektet er en nødvendig forutsetning for drift av fabrikken.
Konstruksjon: Samme konstruksjon som objekt nr 123. Produksjonsutstyret er fullintegrert i bygningskonstruksjonen. Veggene danner et skall rundt produksjonsutstyret. Det er pakkeri i første etasje.
Objekt nr. 130 – Hus for strippevarmevekslere Takstverdi NOK 468 000
Formål: Produksjon av svært eksplosive gasser, bl.a. isopropanol. Skallet beskytter mot eksplosjonsfare.
Konstruksjon: Stålkonstruksjon, som skall rundt produksjonsutstyret.
Formål: Tørking av celluloseprodukter.
Konstruksjon: Konstruksjonen er oppført i stål på betonggulv, som er særskilt forsterket grunnet oppheng av stor kran. Bygget er utformet som en tørkemaskin med ventilasjonsanlegg, hvor objektet er designet som ventilasjonskanal for anlegget. Objektet har store luftvolumer og åpne integrerte vifter som sikrer lav luftfuktighet. Bygget inneholder også kontrollrom og garderober.
Formål: Tilbygg til tørkemaskinen (objekt nr 132) og har samme formål. Her omdannes 30 tonns ruller til salgbare produkter.
Konstruksjon: Skall av stål på betonggulv som hindrer fuktighet å trenge inn. Produksjonsutstyret er integrert i konstruksjonen, og konstruksjonene er integrert i tørkemaskinen. Hele objektet med vifte og avløp har funksjon som en tørkemaskin. Bygget inneholder også kontrollrom og trafo.
Formål: Bleking av cellulose
Konstruksjon: Betongkonstruksjon i tre etasjer med grove søyler og dragere, som går tvers gjennom bygget. Objektet tar inn cellulosemasse for filtrering og bleking.Filtersystemene er delvis åpne og må beskyttes for ytre påvirkning. Bygget virker avgrensende ved gassutslipp. Tanker og filter henger i konstruksjonen hvor bygget er plateslått etter at de største komponentene er montert.
Formål: Skallkonstruksjon rundt produksjonsutstyr
Konstruksjon: Må ses i sammenheng med objekt nr 135 (Blekeriet), ikke et selvstendig bygg, benyttes til oppbevaring for de farligste kjemikaliene i blekeriet med sikkerhetsutstyr/foredlingsutstyr tilknyttet dette. Konstruksjonen består av betong i gulv, og stålplater i vegger og tak.
Formål: Oppbevaring av tykklut
Konstruksjon: 70 kvm konstruksjon plassert på eksisterende gulv i tankbasseng. Beskyttelse for pumper, fordeling strøm, styresystem og sikkerhetsutstyr.
Formål: Gjenvinningsanlegg for kjemikalieavfall.
Konstruksjon: Objektet er 30 meter høyt og består av et stålskall over en stor forbrenningskjele av svartstål. Skallet rundt kjelen består av tynne stålplater som beskytter omgivelsene mot forurensning og sprengingsfare. Kjelen installert først, så et beskyttende skall rundt. Fyrkjelen henger i og er en del av konstruksjonen («samvirkskonstruksjon»). Objektet går over mange etasjer, hvor øvre etasje danner lokket på fyrkjelen. Vegger og tak har ikke egenbæring. Adkomst til ulike nivåer av kjelen på rister. Betonggulv. Innmontert vareheis 2 000 kg.
Formål: Pumpehus til produksjonen
Konstruksjon: Bygget er på 30 kvm og består av murt lettklinker med enkel takkonstruksjon.
Formål: Fordelingsstasjon for elektrisitet og fiber
Konstruksjon: Betong/lecaskall for elektroteknisk produksjonsutstyr. 50 kvm.
Formål: Spritproduksjon og varmegjenvinning
Konstruksjon: Innmatingsanlegget henger i taket av konstruksjonen; går gjennom hele objektet og er en del av konstruksjonen. Bygningsskallet skjermer omgivelsene for støy. Varmevekslere gjenvinner varme fra produksjonen. Taket bærer prosessutstyret. Betonggulv. Bygget inneholder også trafo.
Formål: Tørking av lignin. Formålet med skallet er å skjerme omgivelsene for støv og støy samt å sørge for ventilasjon.
Konstruksjon: Objektet er konstruert som en tørke. Formålet med skallet er å skjerme omgivelsene for støv og støy samt sørge for ventilasjon. Deler av objektet er rørkonstruksjoner og annet utstyr som er integrert i skallet, som ikke kan fjernes uten at det rives. Betonggulv, stålplater i vegger og tak.
Partene er enige om at dette bygget er revet før 1.januar 2020 og inngår da ikke i skattegrunnlaget, jf eiendomsskatteloven § 4 første ledd. Klagenemndas vedtak er derfor ugyldig for dette objektets vedkommende.
Formål: Nedtransformering av elektrisk strøm til bruk i produksjonen
Konstruksjon: Teglkonstruksjon som inneholder integrert elektroteknisk utstyr.
Formål: Rensing av tømmer og omdanning av tømmerstokker til flis. Skallet beskytter omgivelsene mot lydforurensing da produksjonen er svært støyende.
Konstruksjon: Taket består av en lyddempende konstruksjon. Veggene er tunge betongkonstruksjoner med skum for å dempe lyd. Reisverk av betong. Skallet er konstruert for å tåle til dels sterk risting fra maskinene. Maskinene er integrert i konstruksjonen. Betonggulvet er konstruert som fundament for maskinen og er 1 meter tykt (normalt 30 cm). Et renseanlegg er integrert i objektet, og objektet inneholder også et mindre kontrollrom. En mindre del inneholder to kontorer, verksted, spiserom og garderobe.
Formål: Nedtransformering av elektrisk strøm til bruk i produksjonen med fordeling til trykkluftstasjon.
Konstruksjon: Enkel bygning inneholdende elektroteknisk utstyr.
Formål: Produksjon av trykkluft for å drive fabrikkene.
Konstruksjon: Objektet består av bygg som har en støydempende funksjon for kompressorene på innsiden. Bygget er oppført med gulv av betong, stålplater i tak og vegger. Tilgang gjennom tre porter.
Formål: Ikke i bruk.
Konstruksjon: Bygget består av betonggulv, tegl i vegene og betong i taket. Utstyret i objektet er fullintegrert med infrastruktur utenfor objektet. Anlegget er tatt ut av produksjonen men er komplekst å fjerne pga utstyret som står rundt bygget. Utstyret rundt bygget er i produksjon.
Formål: Produksjon av røntgenkontrastvæske.
Konstruksjon: Objektet er sammensatt av moduler. Bygget er konstruert med ramper og rister som fungerer som nøddrenering til Glomma. Veggene består av tynne stålplater (uisolerte). Betonggulv.
Formål: Væskeholdige tanker. Objektet skal beskytte omgivelsene.
Konstruksjon: Betonggulv, trapper på begge sider, stål i konstruksjonen og stålplater i veggene.
Formål: Fordeling av strøm
Konstruksjon: Betong med 40 kvm grunnflate.
Formål: Formålet er å beskytte mot eksplosjon og utslipp av giftige gasser.
Konstruksjon: Betongkonstruksjon som er bygget opp av moduler. Hovedkonstruksjonen er bygget i betong med en demonterbar fasade for bytte av komponenter. Tankanlegget er tanker med oppsamlingsfunksjon. Bygget inneholder også kontorer og kontrollrom.
Formål: Skal beskytte omgivelsene fra tankene. Beskyttelse av teknologi som forretningshemmeligheter.
Konstruksjon: Inneholder fem tanker som er spesialfundamentert i betong med dype pæler. Skall bestående av tynne stålplater. Inneholder integrert elektroteknisk utstyr. Bygget er uten gulv, bare rister mellom konstruksjonene.
Formål: Demo bioraffineri for Bali-teknologien. Teknologien er utviklet for å produsere sukker og etanol fra cellulose, samt kjemikalier med lignin-egenskaper. Bygget leies i dag ut som demofabrikk, og er bygget for kjøring av pilotanlegg. Beskytte mot innsyn i forretningshemmeligheter.
Konstruksjon: Skall av stål og betonggulv. Innvendig produksjonsutstyr er integrert i konstruksjonen. Bygget har store setningsskader.
Formål: Produksjon av smolt for å øke fiskebestanden i Glomma.
Konstruksjon: Objektet er en lettkonstruksjon i paroc på en betongplate. Inneholder kar for fisk. Objektet er særlig støyisolert da smolten er svært ømfintlig for støy og bevegelser.
Formål: Spesialobjekt for produksjon av lignin.
Konstruksjon: Stålkonstruksjon som skal hindre tilførsel av fukt og spredning av støv. Betonggulv med fundamenter for produksjonsinstallasjoner.
Formål: Ikke angitt
Konstruksjon: Stål. Grunnflate 141 kvm.
Formål: Kontor
Konstruksjon: Stål
På Borregaards anlegg er det to bygg fra hhv 1972 og 1976 som blant annet inneholder transformatorer som eies og drives av Borregaard AS. Inn til de to byggene er ført ledninger fra det regionale kraftnettet med 55Kv spenning. Ledningene går gjennom veggen via en bryterfunksjon og videre via store kobberskinner til klemmer på transformatorene. Dette utstyret fram til transformatorene eies av nettselskapet Elvia og er ikke medtatt i taksten. Fra klemmene går kraften gjennom transformatorer som nedtransformerer spenningen til 10,5 kV før den via ledninger fordeles til en rekke mindre transformatorer ute på anlegget som nedtransformerer strømmen ytterligere, til 3 kV, 400 V eller 230 V avhengig av hva som brukes på de enkelte objektene på anlegget. Installasjonen fra og med transformatorene i inntaksstasjon I og II og videre ut til det enkelte anlegget hvor strømmen brukes, eies av Borregaard. Det nevnes at fire eksterne brukere også mottar strøm via dette anlegget. Det er Østfold energi og Sarpsborg energigjenvinning som begge har installasjoner inne på området, og videre leverer anlegget strøm til eiendommene St.Mariegate 2 og Borregaardsveien 12, som eies av eksterne og ligger utenfor Borregaards område. Det er opplyst at disse fire eksterne forbrukerne utgjør ca 0,7 % av Borregaards totale forbruk av strøm og at disse faktureres av Borregaard AS til selvkost.
Medtatt i taksten er kun betongbyggene og de i alt fem transformatorene i de to inntaksstasjonene, ikke ledninger videre og mindre transformatorer ute på anlegget. Teknisk verdi inkludert bygningen er satt til hhv 11 683 026 for inntaksstasjon I og 17 959 104 kroner for inntaksstasjon II.
Det fremgår av eiendomsskatteloven § 4 annet ledd fjerde punktum jf. § 3 første ledd c. at «kraftnettet» ikke omfattes av fritaket for produksjonsutstyr og -installasjoner, og inngår derfor i grunnlaget eiendomsskatt.
Spørsmålet i denne saken er om bygningene og de fem transformatorene som Borregaard AS eier i inntaksstasjon I og II skal skattlegges som del av «kraftnettet», slik klagenemnda har gjort.
Retten er kommet til at klagenemndas rettsanvendelse og bevisvurdering når det gjelder inntaksstasjon I og II bare delvis er korrekt.
Eiendomsskatteloven har ingen nærmere angivelse av hva som omfattes av begrepet «kraftnettet». Retten kan heller ikke se at energiloven har noen legaldefinisjon. Det er derfor ikke uten videre klart hva som ligger i begrepet slik det er brukt i eiendomsskatteloven.
Av interesse for lovtolkningen er imidlertid Finansdepartementets brev av 21.mai 2019 til Norsk Industri, hvor det heter:
Anlegg som inngår i, eller er del av «kraftnettet» er ikke omfattet av fritaket for «produksjonsutstyr og -installasjoner». For foretak som er store avtagere av strøm, vil det kunne være anlegg på bedriftsområdet som for eksempel transformatorer og likerettere mv. Kraftnettets funksjon er å forestå overføring av kraft. Departementet legger til grunn at det må gjøres et skille mellom tilfellene hvor anlegget sitt formål er overføring av kraft, og hvor anlegget inngår i produksjonsprosessen i bedriften.Videre vises det til Prop.1 LS (2017–2018) pkt. 7.1.4, side 114 hvor det heter:
«For at noe skal anses å være en «produksjonsinstallasjon» må tilknytningen til produksjonsprosessen være av en viss styrke. Et sentralt moment vil være installasjonens funksjon. Dersom den transporterer råvarer eller bidrar i selve tilvirknings- eller transformasjonsprosessen er vilkåret klart oppfylt.(...)»
Videre har Finansdepartememtets brev av 5.desember 2019 til Landssamanslutninga av vasskraftkommunar presisert dette:
Departementet presiserer at uttalelsene i brevet av 21. mai 2019 ikke gjaldt produksjonsutstyr og -installasjoner i kraftanlegg og kraftnettet. For slike anlegg er reglene uforandret. Det vises her til eigedomsskattelova § 4 annet ledd, siste punktum, hvor det heter: «For vindkraftverk, kraftnettet og anlegg omfatta av særskattereglane for petroleum skal arbeidsmaskinar og tilhøyrsle og ting som kan setjast i klasse med slikt ikkje reknast med utan tingen er ein part av sjølve føretaket.»Uttalelsene i brevet av 21. mai 2019 knytter seg til eventuelle transformatorer, likeretteranlegg mv. inne på et anlegg eller fabrikk (næringseigedom) hvor de inngår som nødvendige for produksjonsprosessen. Uttalelsen gjelder ikke utstyr i anlegg utenfor fabrikkområdet som bidrar til å overføre kraft over større distanser slik tilfellet er for kraftnettet. I de førstnevnte tilfellene må det vurderes om utstyret skal anses som produksjonsutstyr eller produksjonsinstallasjoner, som skal være fritatt for eiendomsskatt etter eigedomsskattelova § 4 annet ledd.
I Karnovs lovkommentar til eiendomsskatteloven § 4 (Lovdata a jour per 23.10.2022) er det uttalt følgende:
«Kraftnettet» eller nettanlegg er anlegg for omforming, overføring og fordeling av elektrisk energi som for eksempel master, linjer, jord- og sjøkabler og transformatorer, jf. Innst.4 L (2017–2018) s. 10. Skatteobjektet nettanlegg avgrenses på samme måte som før endringslov 19. desember 2017 nr. 118.
Med dette som bakgrunn legger retten til grunn at avgjørende for skatteplikten etter eiendomskatteloven § 4 er hvilken funksjon kraftinstallasjonen har. Dersom den er «nødvendig for produksjonsprosessen» og ligger inne på et anlegg eller fabrikk, anses det som en produksjonsinstallasjon og ikke en del av kraftnettet. Er funksjonen derimot ren distribusjon av kraft, vil skatteplikt inntre.
Med bakgrunn i bevisførselen legger retten til grunn at Borregaard AS har en produksjon som krever tilførsel av store mengder elektrisk kraft. Tilførsel av energi er en vesentlig innsatsfaktor i produksjonsprosssen. Formålet med de fem transformatorene på inntaksstasjon I og II er derfor ikke primært er å distribuere kraft, men å tilføre energi til produksjonen. Det alt vesentlige av kraften brukes av Borregaard AS selv i egen produksjon. Retten konstaterer dessuten at begge inntaksstasjonene ligger inne på Borregaard AS avsperrede område og er bygd og vedlikeholdt av bedriften selv.
Det anses ikke avgjørende at Borregaard AS har både anleggs- og områdekonsesjon etter energilovens regler. Det er ikke holdepunkter hverken i eiendomsskatteloven eller forarbeidene for at konsesjonsplikt etter annen lovgivning er av betydning for spørsmålet om installasjonen skal anses å inngå i kraftnettet.
De sakkyndige vitnene Rune Flatby fra NVE og Thomas Bjønnes har opplyst at det har vært praksis å medta nettanlegg inne på bedrifters område som del av kraftnettet og derfor vært ilagt eiendomsskatt. Siden lovendringen i 2017 innført det nye begrepet produksjonsinstallasjoner, er praksis etter tidligere lov av mindre betydning slik retten ser det.
Retten er derfor under noe tvil kommet til at klagenemndas vedtak er ugyldig når det gjelder beskatningen av de fem transformatorene. Så vidt retten kan se er disse verdsatt for til sammen 6 813 009 kroner, og dette skal derfor tas ut av skattegrunnlaget. Derimot er selve bygningene i inntaksstasjon I og II korrekt medtatt i skattegrunnlaget.
Klagenemnda har benyttet teknisk verdi som grunnlag for verdsettelsen av mange av objektene på Borregaards anlegg. Teknisk verdi defineres tradisjonelt som dagens kostnad for gjenanskaffelse med fradrag for slit, elde og eventuell utidsmessighet, jf Rt.2007-149 avsnitt 43 (LKAB 2). I sin endrede påstand under hovedforhandlingen har kommunen akseptert at objekt nr 8 (Forskningsbygget) og nr 83 (Borregaardsveien 26) skal verdsettes etter omsetningsverdi og ikke teknisk verdi slik klagenemnda har gjort.
Borregaard AS har til sin prinsipale påstand punkt 5 og 6 (til sammen 32 objekter samt tomtearealet) og i subsidiær påstand punkt 3 med unntak av sju objekter hvor teknisk verdi ikke bestrides (til sammen 40 objekter), anført at disse 72 objektene og tomten skal verdsettes etter omsetningsverdi, og at klagenemndas vedtak derfor er ugyldig.
Etter lovendringen i 2017 er det rettslige utgangspunktet for verdsettingsprinsippene for alle typer næringseiendommer eiendomsskatteloven § 8A-2 første ledd som lyder:
Verdet av eigedomen skal setjast til det beløp ein må gå ut frå at eigedomen etter si innretning, brukseigenskap og lokalisering kan bli avhenda for under vanlege salstilhøve ved fritt sal.(....). Verdet av næringseigedom skal setjast til teknisk verde når det ikkje er mogleg å fastsetje verdet etter regelen i første punktum.
Gjennom langvarig rettspraksis er det slått fast at eiendomsskattetaksten skal gi uttrykk for eiendommens objektiviserte omsetningsverdi. Det vil si at man ved takseringen skal finne fram til den verdien eiendommen har i seg selv. Om dette heter det i Rt-1999-194 [Skal vel være Rt-1999-192, Lovdatas anm.] (Statnett I):
Eiendomsskatten er en objektskatt. De nærmere prinsipper for takseringen er her utviklet gjennom rettspraksis. Det er eiendommen med den foretatte utbygging som er skatteobjekt, ikke den aktuelle eiers økonomiske interesse i denne. Det sees bort fra privatrettslige avtaler som kan påvirke verdien av eiendommen. Den omsetningsverdien som byskatteloven § 5 første ledd viser til, er således ikke den pris en kan oppnå i markedet for eiendom på det aktuelle tidspunkt, men en tenkt pris som fremkommer når en ser bort fra særlige forhold knyttet til den enkelte eiers utnytting av eiendommen.
Når det gjelder den konkrete fremgangsmåten for verdsetting av næringseiendommer etter omsetningsverdi, heter det i Karnovs lovkommentar til § 8A-2 ( Lovdata a jour per 23.10.2022):
Fremgangsmåten ved verdsetting etter omsetningsverdi skjer som regel ved å kapitalisere fremtidige antatte leieinntekter, jf. Prop.1 LS (2017–2018) s. 110 og Rt-2012-1359 avsnitt 7373 og 7474. Alternativt kan sjablonger benyttes, jf. LA-2014-203444. Sjablongene kan være basert på omsetningstall eller antatte leiepriser.
Det heter videre i samme kommentarutgave:
For særegne bygg og anlegg der det ikke finnes observerbare priser i markedet, må fremdeles teknisk verdi anvendes jf. Prop.1 LS (2017–2018) s. 116, jf. s. 110. For mange tidligere verk og bruk vil dermed i praksis teknisk verdi fremdeles være hovedregelen.
Som det fremgår ovenfor har kommunen under hovedforhandlingen akseptert at to av de 72 bygningene skal verdsettes eter omsetningsverdi. Det gjenstår da 70 bygninger som er omtvistet.
Med henvisning til tilgjengelig prisstatistikk for næringseiendommer i Østfold og vitneforklaringen fra sakkyndig vitne Geir Hesselberg om takseringsarbeidet for eiendomsskatt i Fredrikstad kommune, har Borregaard anført at det finnes tilgjengelig informasjon slik at det er mulig å fastsette en kapitalisert leieverdi på bygningene og tomten.
Retten er ikke enig i dette og er kommet til at det ikke er «mogleg» i lovens forstand å fastsette noen omsetningsverdi i form av en kapitalisert leieverdi for noen av de aktuelle 70 bygningene.
Som lovteksten i § 8-A- første ledd gir anvisning på skal det ved verdsettelsen legges vekt på bygningenes «innretning, brukseigenskap og lokalisering», som uttrykk for den objektiviserte omsetningsverdien.
Når det gjelder bygningenes innretning og bruksegenskaper, viser retten til at svært mange av bygningene har særegen utforming med spesialtilpasning til den produksjon som Borregaard AS bruker dem til. Det gjelder eksempelvis fordi bygningen har egne store fundamenter for maskiner, tanker og andre store installasjoner, gjennomføringer av rør og kanaler, og bassenger for vann og oppsamling av kjemikalier. Dette gjelder de fleste av bygningene nevnt i punkt 6.2 beskrevet foran. Retten kan ikke se at Borregaard AS har sannsynliggjort at det finnes noe leiemarked for disse særegne bygningene.
Alle de 70 bygningene er dessuten lokalisert innenfor Borregaard AS' anleggsområde. Denne beliggenheten, som er en objektiv egenskap ved bygningene, gjør det lite realistisk å snakke om et leiemarked for disse eiendommene. Hele området er avsperret med gjerder og det fremgår av sikkerhetsregler at det gjennomføres streng adgangskontroll til anlegget gjennom to bemannede portvakter. Adgangskontrollen er begrunnet både av sikkerhetshensyn fordi det på området oppbevares og brukes brann-, helse- og eksplosjonsfarlige stoffer, men også skjerming mot industrispionasje begrunner den strenge adgangskontrollen. Av sikkerhetshensyn stilles også krav om bruk av hjelm, vernebriller og regler om bekledning inne på området. Det er krav om at personer som skal inn på området må legitimere seg og fremvise bestått HMS-kurs. Samlet sett gjør dette at bygningene inne på området inkludert tomten er lite egnet til utleie for eksterne aktører. Retten har i den sammenheng merket seg at det i dag ikke er eksterne aktører som er ordinære leietakere av lokaler inne på området.
Dette er forhold som gjør at tilgjengelig prisstatistikk som for eksempel i Metrarapporten for næringseiendom i Follo og Østfold som er blitt fremlagt, ikke kan sies å gi noenlunde sikkert uttrykk for leieverdier av fast eiendom på Borregaard-anlegget. Tallene i denne rapporten og i andre tilsvarende statistikker tar ikke hensyn til de særlige forhold som gjør seg gjeldende på eiendommene på Borregaards anlegg. I tillegg kommer at prisstatistikk ikke tar hensyn til at takseringen i vår sak skal gjelde i ti år framover, med de forventede prisendringer i fast eiendom som da må påregnes. Det anses derfor ikke mulig å klarlegge noe en realistisk omsetningsverdi, og unntaksregelen om teknisk verdi kommer derfor til anvendelse.
Når klagenemnda har anvendt teknisk verdi, er dette således korrekt rettsanvendelse og bevisbedømmelse. Sarpsborg kommunes påstand punkt 2 og 3 tas derfor til følge.
Tomten utgjør i alt 1 267 700 kvadratmeter. Klagenemnda har verdsatt den til 354 956 000 kroner basert på en nyverdi på 400 kroner per kvadratmeter og med 30% reduksjon for begrensninger i utnyttelsen av arealet. Dette gir en gjennomsnittlig kvadratmeterpris på 280 kroner.
Borregaard AS har særlig vist til at det ikke er tatt tilstrekkelig hensyn til at det er fire deponier på tomten, at deler inngår i «Middelalderbyen Sarpsborg», at deler er forurenset, geoteknisk ustabilt, delvis bratt og at området inngår i KULA (regelverk forvaltet av Riksantikvaren for bevaring av gamle bygg som landemerker).
Fastsettelse av teknisk verdi innebærer utpreget grad av skjønn. Dette gjelder både for å fastlegge et alminnelig prisnivå for slike næringsarealer og særlig når det gjelder fradrag for begrensinger i utnyttelsesmulighetene. Retten tar som nevnt foran i den sammenheng som utgangspunkt at domstolene bør vise tilbakeholdenhet med å fravike skjønnsresultat som er godt overveid og begrunnet, jf HR-2017-1258-A avsnitt 55.
I klagenemndas vedtak heter det om verdsettelsen av tomten:
Underinstansen har vedtatt en redusert kvadratmeterpris på tomt fra kr. 400,– til kr. 375,–. Bakgrunnen for dette var at store arealer av tomten er forurenset. Klagenemndens vurdering er at forurensning i grunn til store fabrikkanlegg er vanlig og at tomtearealet likevel kan benyttes. Det avsettes midler over drift til rensing av grunn og det arbeides kontinuerlig for å bedre forholdene i nært samarbeid med myndighetene. I opprinnelig takst ble dette tilstrekkelig hensyntatt da det ble satt en varsom pris på tomtearealet på 400 kr/kvm, videre er det gitt et fradrag på 30% for å redusere verdien ytterligere til kr. 280 pr. kvm. Reell kvadratmeterpris blir da kr. 280,– kontra kr. 1000,– som er normalt å beregne for næringstomter i området. Opprinnelig takstverdi for tomt pålydende kr. 354.956.000,– tas derav inn igjen i taksten.
Taksator VKL uttalte følgende i forbindelse med klagen fra Borregaard AS:
VKL er i utgangspunktet enige i at prisen på råtomten ligger i området 1 000,– kr./m​2. hvilket vi mener gjenspeiler den varsomhet som er vist Borregaard ved verdsettelsen av deres tomt. Reell verdi som er satt på tomten etter fradrag er 280 kr/m​2. som i tilfelle utgjør 28% utnyttelse ved 1 000,– kr/m​2..VKL har imidlertid ikke hatt en slik vinkling på vår vurdering. Selv om mange av arealene har restriksjoner, er de ikke verdiløse og benyttes i dag til forskjellige formål. Den opparbeidelse som er gjort ved anlegget er betydelig og overstiger alene vår vurdering på kr. 280,– Det er med andre ord tatt betydelige hensyn til restriksjoner på eiendommen, noe som også er beskrevet i taksten. Til sammenligning er andre industribedrifters tomter i andre deler av landet satt betydelig høyere, til tross for at Sarpsborg har en gjennomsnittlig høyere pris på sine næringstomter. Det at det er forurensning i grunnen til Borregaard er ikke unikt, det er heller mer vanlig på større og eldre industri som har fått lov til å drive mange år. En eventuell kjøper av industrieiendom som ville drevet videre, kunne levd med denne tilstanden, ellers ville det vært vanskelig å kjøpe/drive industri. Oversikten som er lagt ved klagen i vedlegg 1, var kjent på takseringstidspunktet.
Retten har merket seg at partene synes å være enige om at tomteprisen som utgangspunkt ligger omkring 1 000 kroner per kvm. Videre fremgår av det siterte at både taksator og klagenemnda var kjent med alle de utnyttelsesbegrensninger på tomten som Borregaard AS har pekt på.
Reduksjon av den gjennomsnittlige tomteverdien til 280 kroner per kvm, innebærer i realiteten en utnyttelsesgrad på 28 %. Dette ligger innenfor det intervall som Borregaard AS anslo i klagen, nemlig 25-30%. Retten kan ikke se at det gjennom bevisførselen er sannsynliggjort noe klart lavere utnyttelsesgrad enn det nevnte, eller forhold for øvrig som skulle tilsi andre priser og verdier. Klagenemndas vedtak supplert med taksators begrunnelse fremstår som en overveid og velbegrunnet verdsettelse. Det er derfor ikke grunnlag for å sette tomteverdien på 354 956 000 kroner til side som ugyldig.
Borregaard AS har nedlagt subsidiær påstand punkt 6 om at teknisk verdi skal korrigeres for de 13 objektene som er opplistet i prinsipal påstand punkt 6. Dette dreier seg i det vesentlige om ulike lagerbygg og kontorbygg. Det er anført at gjenanskaffelseskostnaden (byggkost) er satt for høyt av klagenemnda.
Siden kommunen har akseptert at objekt nr 8 (Forskningsbygget) skal verdsettes etter omsetningsverdi, gjenstår det da 12 objekter hvor retten skal vurdere den fastsatte tekniske verdien.
Klagenemnda har lagt til grunn disse verdsettelsene:
Objekt nr. 57 – Kontorbrakke BSY Takstverdi NOK 504 000Byggeår: Ikke oppgitt Byggkost: 12 000 kroner Fradrag for slit og elde: 50 %
Objekt nr. 104 – Lagerhus (gamle svovelsyra) Takstverdi NOK 2 592 000Byggeår: 1974 Byggkost per kvm: 8 000 kroner Fradrag for slit og elde: 75 %
Objekt nr. 122 – Kontorer UF-anlegg Vanilin Takstverdi NOK 30 792 000Byggeår: 1959 Byggkost per kvm: 20 000 kroner Fradrag for slit og elde: 60 %
Objekt nr. 127 – Lagerhus papir (ny lasterampe 96) Takstverdi NOK 17 880 000Byggeår:1950 Byggkost per kvm: 10 000 kronerFradrag for slit og elde: 60 %
Objekt nr. 134 – Inndampningsanlegg og lager Takstverdi NOK 33 075 000Byggeår: 1973/1997/2018 Byggkost per kvm: 15 000 kronerFradrag for slit og elde: 30 %
Objekt nr. 137 – Lager for Cell3 Takstverdi NOK 6 300 000Byggeår: 1972 Byggkost per kvm: 12 000 kroner Fradrag for slit og elde: 70 %
Objekt nr. 139 – Ferdigvarelager Takstverdi NOK 37 800 000Byggeår: 1981 Byggkost per kvm: 8 000 Fradrag for slit og elde: 55 %
Objekt nr. 172 – Lagerhus Melløs Takstverdi NOK 31 270 000Byggeår: Ikkje oppgitt Byggkost per kvm: 10 000 kronerFradrag for slit og elde: 75 %
Objekt nr. 191 – Melløs kai, kjemikaliebygget Takstverdi NOK 28 400 000 Byggeår: 1997 Byggkost per kvm: 100 000 kroner Fradrag for slit og elde: 50 %Objekt nr. 501 – Kontor 7 Takstverdi NOK 32 025 000Byggeår: 1976 Byggkost per kvm: 20 000 kronerFradrag for slit og elde: 75 %
Objekt nr. 713/714 – BFC-fabrikk 04 Takstverdi NOK 98 577 000Byggeår: 1987-1991Byggkost per kvm: 18 000 kroner Fradrag for slit og elde: 25 %
Objekt nr. 116 – Lager Takstverdi NOK 10 368 000Byggeår: 2019 Byggkost per kvm: 18 000 Fradrag for slit og elde: 0 %
Som man ser varierer klagenemdas vurdering av gjenanskaffelsesverdien fra 8 000 – 20 000 kroner per kvadratmeter, når det bortses fra kaianleget hvor beløpet er betydelig høyere. Det siste kan forklares med at dette er et mere kostbart anlegg enn et bygg på land.
Det har under hovedforhandlingen ikke vært mye bevisførsel om byggekostnader på lagerbygg og kontorbygg i Nedre Glomma-regionen. Sakkyndig vitne Andre Strand har forklart at 8 000 kroner er «veldig høyt» for et lagerbygg. Det er videre fremlagt byggeregnskap for et nytt lagerbygg på Øra som Borregaard AS leier, hvor byggekostnaden var 7 786 kroner pr kvadratmeter. På den annen side er fremlagt tabeller fra Finans Norge som også er basert på erfaringstall og som benyttes ved beregning av premiegrunnlag i forsikringsbransjen,. Her er gjenanskaffelsesverdi på «Industri-/lagerbygning» i 2020 priset fra 11 100 kroner og oppover til 18 050 kroner avhengig av isolasjon og høyder. Industrikontor er her satt til 24 650 kroner.
Retten har merket seg at det er gjort nokså store fradrag for slit elde og utidsmessighet på flere av de eldste bygningene.
Som nevnt under punkt 8.3 vil retten være forsiktig med å overprøve de svært skjønnsmessige vurderingene av priser og fradrag for slit og elde så lenge skjønnsresultatet fremstår som overveid og velbegrunnet. Bevisførselen har ikke sannsynliggjort at klagenemndas verdsettinger avviker fra et realistisk nivå hverken for gjenanskaffelseskostnader eller fradrag for slit og elde. Når det spesielt gjelder det nye lagerbygget på Øra, vil retten peke på at dette er en svært stor bygning som gjør at kvadratmeterprisen kan bli noe lavere enn ved mindre bygg, som på Borregaards anlegg. Bygget representerer derfor neppe et gjennomsnittlig lagerbygg.
Det er etter dette ikke grunnlag for å sette til side klagenemndas vedtak som ugyldig.
Borregaard AS har som atter subsidiær påstand krevd at den tekniske verdien av klorfabrikken (objekt nr 99 og 100) skal korrigeres ned til 0 i verdi grunnet forekomsten av kvikksølv-forurensning i bygning og grunn.
Under klagebehandlingen foreslo sakkyndig nemnd at taksten skulle settes ned fra 52 196 000 kroner i opprinnelig vedtak til 0 fordi «(b)ygget og grunnen er svært forurenset og kan ikke brukes». Klagenemnda var ikke enig i dette og utalte:
Etter befaring den 02.11.2021 oppfatter klagenemnden at Bygg 99, Klorfabrikken, ikke er i en slik forfatning at byggets verdi kan settes ned. Deler av bygget er i bruk og det gjøres tiltak for å bedre tilstanden. Bygget er på hele 11.600 kvm. og deler av bygget er fra 1997. Klagenemnden konkluderer med at opprinnelig takst kr. 52.196.000,– er noe høyt og endrer reduksjonsprosenten fra 75 til 80. Bygget tas derav inn i taksten igjen med et takstgrunnlag på kr. 41.756.000,–.
Som man ser er begrunnelsen i vedtaket svært knapp, men må sees i sammenheng med taksators uttalelse til klagen hvor det fremkommer følgende om forurensing:
Det at det er forurensning i grunnen til Borregaard er ikke unikt, det er heller mer vanlig på større og eldre industri som har fått lov til å drive mange år. En eventuell kjøper av industrieiendom som ville drevet videre, kunne levd med denne tilstanden, ellers ville det vært vanskelig å kjøpe/drive industri.
Retten legger til grunn som ubestridt at det er betydelig forurensing av blant annet kvikksølv både i bygget og i grunnen under ved klorfabrikken. Retten viser også til sakkyndig vitne André Strands forklaring om at dersom bygget rives, vil det påløpe svært høye beløp – anslagsvis 700 000 000 kroner – for nødvendig opprydning og forsvarlig sanering.
I rettspraksis synes det imidlertid avklart at sanering og opprydding av forurensing, såkalte avslutningsforpliktelser, ikke er relevant i verdivurdering etter substansverdimetoden (teknisk verdi). Det vises til LG-2019-161727, hvor det står:
Det er enighet om at det i rettspraksis ikke er eksempler på at det er gitt fradrag for avslutningsforpliktelser ved beregningsgrunnlaget. Det er heller ingen kjente tilfeller der det er krevd fradrag for avslutningsforpliktelser.
Lagmannsretten viser til at det er en langvarig praksis for at det ikke gis noe fradrag for avslutningsforpliktelser. At det påløper avslutningsforpliktelser er ikke noe nytt. Det er ikke krevd fradrag for avslutningsforpliktelser i dommene som gjelder kraftledninger. I Rt-2011-51, Sydvaranger, avsnitt 58 til 60, vises det til og siteres fra nemdas vedtak der det sies at det ikke er gjort fradrag for saneringskostnader. Høyesterett kom til at vedtaket var gyldig. Dommen gir klar støtte for at det ikke er relevant å legge vekt på avslutningsforpliktelsen i verdivurdering etter substansverdimetoden.
Som lagmannsretten beskriver er det flere usikkerhetsmomenter som gjør at avslutningsforpliktelsen ikke kan anses som et objektivt forhold tilknyttet eiendommen. Flere alternative tekniske muligheter vil måtte vurderes sammen med forretningsmuligheter, levetidsforlengelser, vedlikehold eller oppgradering. Dette blir i stor grad et valg den som har avslutningsforpliktelsen må ta. Kostnadene er også usikre og dessuten tidspunktet for når de eventuelt vil påløpe.
De usikkerhetsfaktorene som her er nevnt, gjør seg også gjeldende i forhold til Klorfabrikken og saneringskostnadene her anses derfor ikke relevant for de objektiviserte verdier som skal legges til grunn for eiendomsskatten.
Det er ikke grunnlag for å korrigere klagenemndas vedtak om teknisk verdi som ugyldig.
Klagenemndas vedtak er etter dette satt delvis til side som ugyldig, Det avsies dom for ugyldighet i relasjon til de aktuelle installasjonene hvor rettsanvendelse og bevisbedømmelse ikke er korrekt. Det avsies dom for at Sarpsborg kommune derfor har plikt til tilbakebetale for mye innkrevd eiendomsskatt for disse nevnte objektene hvor det foreligger ugyldig vedtak. Det følger videre av eiendomsskatteloven § 23 jf skatteforvaltningsloven § 15-6 første ledd at dersom det ikke skal betales hele det beløpet som er ilagt i skatt, og det ikke foreligger tilstrekkelige opplysninger til å fastslå det riktige beløpet, skal det i domsslutningen gis anvisning på hvordan ny fastsetting skal utføres. For objekt nr 8 (forskningsbygget) og objekt nr 83 (Borregaardsveien 26), er dette tilfellet. Det avsies derfor dom i punkt 3 for at omsetningsverdi skal legges til grunn for ny taksering.For øvrige objekter avsies frifinningsdom idet klagevedtaket ikke er beheftet med ugyldighetsgrunn.
Ved avgjørelsen av sakskostnadsspørsmålet tar retten utgangspunkt i de nedlagte påstander i stevning og tilsvar holdt opp mot domsresultatet, jf Schei m fl: Tvisteloven-kommentarutgave ( 2.utg.) side 700.
Sarpsborg kommune anførte i tilsvaret at klagenemndas vedtak var gyldig og nedla i frifinningspåstand. Retten er kommet til at vedtaket er ugyldig når det gjelder fire objekter samt transformatorene i inntaksstasjon I og II. Dette utgjør 120 550 500 kroner av det totale eiendomsskattegrunnlaget i vedtaket på 1 800 000 000 kroner, altså ca 6,7 %. Sarpsborg kommune har derfor i det vesentlige fått medhold i sin påstand, og anses da å ha vunnet saken, jf tvisteloven § 20-2 første og annet ledd. På de sentrale punkter i saken både når det gjelder skattegrunnlaget for det vesentlige av de omtvistede objektene, og prinsippene for verdsetting, har saken ikke budt på tvil, og det er derfor ikke grunnlag for å anvende unntaket i tvisteloven § 20-2 tredje ledd. Sarpsborg kommune skal derfor tilkjennes sine sakskostnader.
Sakskostnadene er oppgitt å være advokatsalær for 335,5 timer med en timepris på 1 900 kroner, til sammen 637 450 kroner, samt utlegg til sakkyndige vitner med 177 791 kroner og reise og diett med til sammen 29 457 kroner. De samlede kostnader blir da 844 698 kroner eks.mva. Merverdiavgift kreves ikke dekket da kommunen har fradragsrett for inngående mva.
Borregaard AS har ikke fremsatt innvendinger mot kostnadsoppgaven.
Med bakgrunn i sakens omfang og kompleksitet anser retten kostnaden som nødvendig og tilkjenner derfor det krevde beløpet i sin helhet.
DOMSSLUTNING:
Retten tar som utgangspunkt at domstolene i eiendomskattesaker på linje med det som gjelder i skattesaker for øvrig, har full prøvingsrett av rettsanvendelse, bevisvurdering og dessuten av skjønnet, jf HR-2017-1258-A. Det er i denne avgjørelsen likevel uttalt at domstolen bør vise tilbakeholdenhet med å fravike skjønn som er godt overveid og begrunnet.
Siden tvisten i denne saken i stor grad gjelder rekkevidden av lovendringene i 2017, finner retten grunn til kort å gå inn på lovhistorikken og lovforarbeidene, siden dette kaster lys over hva endringene innebar.
Eiendomsskatteloven av 1975 som videreførte skattelovene av 1911 opererte etter siste lovendring i 2010 med to typer næringseiendom: «verk og bruk» og annen næringseiendom. «Verk og bruk» var ikke nærmere definert i loven, men omfattet i utgangspunkt fast eiendom tilknyttet produksjonsvirksomhet. I rettspraksis var det stilt vilkår om at virksomheten måtte ha et visst omfang som for eksempel fabrikker, eller industrielle anlegg som drev produksjon av fysiske gjenstander. «Verk og bruk» omfattet etter dagjeldende § 4 ikke bare den faste eiendommen, men også driftsløsøre betegnet som «arbeidsmaskiner og tilhøyrsle og ting som kan setjast i klasse med slik.» Dette driftsløsøret ( «arbeidsmaskinar») inngikk i skattegrunnlaget når «tingen er ein part av sjølve foretaket». Om det forelå en slik tilknytning til den faste eiendommen berodde på en skjønnsmessig helhetsvurdering, hvor flere faktorer skulle hensyntas. I rettspraksis ble det det særlig lagt vekt på hvor integrert arbeidsmaskinene m v. var, omkostningene ved eventuelt å flytte disse og mulighetene for alternativ bruk av bygningene. Om konsekvensen av reglene heter det i Finansdepartementets høringsnotat av 18.juni 2015 side 13:
Arbeidsmaskiner mv. i verk og bruk kan utgjøre en betydelig andel av den totale verdien av anlegget. For eksempel kan verdien av tomten og bygningsskallet rundt ovnene i et smelteverk være lav sammenlignet med investeringene i selve smelteovnene med tilbehør. I slike tilfeller medfører inkluderingen av arbeidsmaskiner mv. i eiendomsskattegrunnlaget en betydelig høyere eiendomsskatt.
«Verk og bruk» ble som en videreføring av den gamle bestemmelsen i byskatteloven § 5 verdsatt etter eiendommens objektiviserte omsetningsverdi, og da som hovedregel uttrykt gjennom teknisk verdi/substansverdi, det vil si basert på hva det vil koste å etablere samme anlegg i dag, med fradrag for slit, elde og utidsmessighet. Reglene var begrunnet med at slike anlegg ofte var særegne, og at det derfor var vanskelig å beregne verdien på annen måte. Den aktuelle eiers særlige interesse i eiendommen skulle ikke hensyntas. Unntaksvis kunne omsetningsverdien for «verk og bruk» uttrykkes gjennom en avkastningsverdi, i de tilfeller «da det er temmelig åpenbart at man ikke kan regne med lønnsom drift», jf Rt-1974-332 (Hydro-dommen).
I Prop.1 LS (2017–2018) ble det fremmet forslag om nye regler for eiendomsskatt på «verk og bruk». Noe av bakgrunnen for lovforslaget var den såkalte Sundvollen-erklæringen hvor det fra daværende regjering ble skissert som et politisk mål å frita ikke-integrerte maskiner fra eiendomsskatt i industrianlegg.
Når det gjaldt eiendomsskatt på arbeidsmaskiner m v med tilknytning til «verk og bruk» heter det i proposisjonens innledning:
«Arbeidsmaskiner og tilbehør i næringseiendom som er kategorisert som «verk og bruk», inngår i dag i eiendomsskattegrunnlaget når de anses integrert i anlegget. I tråd med Sundvolden-erklæringen og med utgangspunkt i høringsnotat 18. juni 2015 foreslår regjeringen at «produksjonsutstyr og produksjonsinstallasjoner» fritas for eiendomsskatt fra 2019, med en overgangsperiode på fem år.
Forslaget vil redusere eiendomsskatten for mange industribedrifter og fjerner et krevende skjønnsmessig kriterium for avgrensning av eiendomsskatten. Over tid vil dette bidra til bedre forutberegnelighet ved utskrivingen av eiendomsskatt både for kommunene og de eiendomsskattepliktige.
I proposisjonen 7.1.4 side 114 heter det videre:
Forenklings og likebehandlingshensyn taler for at kategorien verk og bruk oppheves, og at anlegg som etter gjeldende regler er å anse som verk og bruk, regnes som næringseiendom.Departementet foreslår derfor at kategorien verk og bruk oppheves. Anlegg som i dag er å anse som verk og bruk skal følge reglene som gjelder for næringseiendom.
For eiendom som etter dagjeldende regler ble ansett som «verk og bruk» og som heller ikke var unntatt fra beskatning etter den nye regelen om «produksjonsutstyr og – installasjonar», ble det foreslått at det heretter skulle verdsettes etter omsetningsverdi, slik som for øvrige næringseiendommer. Det ble likevel foreslått unntak «når det ikkje er mogleg» å fastsette omsetningsverdi. Her skulle takseres ut fra teknisk verdi i stedet.
På disse punktene nevnt ovenfor ble loven vedtatt i samsvar med forslaget i proposisjonen og med ikrafttredelse 1.januar 2019.
Retten nevner at det parallelt med endringene nevnt ovenfor også ble fastsatt en gradvis innfasing av de nye reglene over en periode på 7 år, slik at kommunene bedre kunne tilpasse seg disse. Inntektsbortfallet for kommunene ble dessuten kompensert med et statlig kontanttilskudd på inntil 500 millioner kroner.
Borregaard AS har nedlagt prinsipal påstand (punkt 3) som innebærer at 47 nærmere angitt objekt på anlegget etter lovendringen skal anses som «produksjonsinstallasjonar» og dermed ikke inngår i eiendomsskattegrunnlaget.
Retten er kommet til at dette ikke kan føre fram.
Det rettslige utgangspunktet er eiendomsskatteloven § 4 første og annet ledd som lyder:
Eigedomsskatt vert skriven ut på dei faste eigedomane ut frå tilhøva den 1. januar i skatteåret.
Til faste eigedomar vert rekna bygningar og tomt som høyrer til, huslause grunnstykke som hagar, lykkjer, vassfall, laste-, opplags- eller arbeidstomter, bryggjer og liknande og likeeins næringseigedom. Til næringseigedom vert m.a. rekna fabrikkar, sagbruk, industrielle verk, steinbrot, losse- og lasteplassar og liknande arbeids- og driftsstader samt kontorlokale, butikk, hotell og serveringsstad mv. Produksjonsutstyr og - installasjonar skal ikkje reknast med i eigedomsskattegrunnlaget for næringseigedom.(....)
Av første ledd og annet ledds første og annet punktum fremgår at eiendomsskatt er en skatt på fast eiendom, bygninger og tomt som hører til, men at den har et noe videre anvendelsesområde på næringseiendommer. Det må imidlertid avgrenses mot produksjonsutstyr og – installasjoner som etter tredje punktum ikke inngår i eiendomsskattegrunnlaget.
«Produksjonsinstallasjonar» er ikke nærmere definert i lovteksten. I Prop.1 LS (2017–2018) side 114 heter det imidlertid:
Begrepet «produksjonsinstallasjoner» skal omfatte faste innretninger med varig forankring som har en funksjon i produksjonsprosessen. Ved vurderingen av om noe er å anse som produksjonsinstallasjon eller eiendom som skal eiendomsbeskattes, må det i første omgang tas hensyn til tilknytningen til produksjonsprosessen. Har installasjonen (nær nok) tilknytning til produksjonsprosessen, skal den etter forslaget falle utenfor eiendomsskattegrunnlaget selv om den har slik varig forankring at den etter gjeldende regler inngår i det faste anlegget. Departementet legger til grunn at begrepet vil omfatte vesentlige deler av store industrianlegg, og at det for slike anlegg hovedsakelig vil være bygninger og grunnarealer som blir igjen i eiendomsskattegrunnlaget.....Produksjonsutstyr og -installasjoner må avgrenses mot maskiner som tjener bygningen/den faste eiendommen. Dette er maskiner som er nødvendige for at bygningene skal fungere som sådan, det vil si uten hensyn til produksjonen og omfatter blant annet belysning, ventilasjon, sanitæranlegg og heiser.
Det heter videre i proposisjonen side 114:
Et sentralt moment vil være installasjonens funksjon. Dersom den transporterer råvarer eller bidrar i selve tilvirknings- eller transformasjonsprosessen er vilkåret klart oppfylt.» Formuleringen synes å forutsette en mer «aktiv» funksjon i produksjonsprosessen enn ren lagring av råvarer. Det heter videre samme sted i forarbeidene at: «En installasjon kan imidlertid ha nær tilknytning til produksjonsvirksomheten uten at den inngår i selve produksjonskjeden. Dette gjelder særlig installasjoner som er en forutsetning for eller en nødvendig konsekvens av den bestemte produksjonsvirksomheten på eiendommen. Som eksempler kan nevnes særskilte anlegg for rensing, brannsikkerhet og avfallshåndtering som er nødvendige av hensyn til den typen produksjon som foregår på anlegget. Slike installasjoner bør etter departementets oppfatning også være fritatt for eiendomsskatt, og er omfattet av begrepet «produksjonsutstyr og -installasjoner.»
Som nevnt ovenfor var ett av formålene med lovendringen å innføre lettelser i eiendomsskatten for de næringseiendommer som tidligere var beskattet som «verk og bruk». I proposisjonens side 116 sies om dette:
Det nye begrepet «produksjonsinstallasjoner» vil i noen tilfeller omfatte mer enn det som i dag er å anse som arbeidsmaskiner mv. Det vil kunne omfatte eiendeler som i dag anses å tilhøre det faste anlegget, og eiendeler som ligger i grenselandet mellom arbeidsmaskin mv. og det faste anlegget. Dette vil for eksempel kunne være aktuelt for verk og bruk med høy integrasjonsgrad hvor det kan være vanskelig å fastlegge hva som er å anse som det faste anlegget, og hva som er å anse som arbeidsmaskin mv. etter gjeldende regler. I slike anlegg vil maskiner, pumper, rør, tanker, ledninger, generatorer og annet produksjonsutstyr være så integrert i hverandre og produksjonsprosessen at det kan være vanskelig å fastslå hva som utgjør hoveddelen av anlegget og hva som har karakter av tilbehør etter gjeldende regler. Etter forslaget i denne proposisjonen skal slike installasjoner ikke inngå i eiendomsskattegrunnlaget. I andre tilfeller vil det kunne være enklere å identifisere hva som er produksjonsutstyr eller -installasjon. For eksempel vil en mast som står på grunnen, eventuelt med fundament, være en produksjonsinstallasjon. Dreier det seg om et flerbruksbygg med arbeidsmaskiner, vil arbeidsmaskinene med eventuelle fundamenter, rørkoblinger osv. anses å være en produksjonsinstallasjon, mens selve bygningen (skallet) og grunnen fremdeles vil høre til eiendomsskattegrunnlaget.
Finansdepartementet har i brev datert 5. desember 2019 til Landssamanslutninga av vasskraftkommunar gitt en tolkningsuttalelse til § 4 annet ledd. Her fremgår:
Den klare hovedregel er at bygning og tomt som utgjør næringseiendom vil være gjenstand for eiendomsskatt, selv om produksjonsutstyr og installasjoner skal fritas. Det kan stilles spørsmål ved rimeligheten av skatteplikt knyttet til bygg som er nødvendige for overholdelse av offentligrettslige forpliktelser. Departementet går ikke nærmere inn på dette. Etter departementets syn er det imidlertid relevant å vurdere om bygget skal anses som en (eller del av en) «produksjonsinstallasjon» når dette utelukkende er oppført med formål å beskytte utstyr som er nødvendig av hensyn til produksjonen, jf. ovenfor. Dette må bli gjenstand for konkret vurdering.
Retten forstår dette slik at det er lagt opp til at bygninger og tomt («det faste anlegget») fortsatt skal inngå i skattegrunnlaget. At dette fortsatt skulle inngå i eiendomsskattegrunnlaget synes også forutsatt i overgangsregler som ble vedtatt. I forarbeidene til overgangsreglene (Prop.86 LS (2017–2018) heter det:
Det har òg vore hevda at det er uklårt om overgangsregelen gjev heimel til å skrive ut eigedomsskatt på bygningar og grunnareal i tidlegare verk og bruk. Departementet viser til fråsegna til finanskomiteen om at det bør kome klårt fram av lovteksten at kommunane ikkje skal trenge å utvide området for eigedomsskatten for å nytte overgangsregelen. I samsvar med denne fråsegna bør det òg gjerast klårt at kommunane heller ikkje treng å utvide området for eigedomsskatten for å kunne skrive ut eigedomsskatt på bygningar og grunnareal i overgangsperioden. Departementet foreslår difor at ordlyden i overgangsregelen vert presisert slik at det òg kjem klårt fram at han gjev heimel til å skrive ute eigedomsskatt på bygningar og grunnareal i tidlegare verk og bruk.
Overgangsregelen fikk denne ordlyd i lov 75/2018:
Kommunar som ikkje skriv ut eigedomsskatt på næringseigedom etter § 3, men som i skatteåret 2018 skreiv ut eigedomsskatt på verk og bruk, kan i perioden nemnd i første ledd første punktum skrive ut eigedomsskatt på bygningar og grunnareal så langt desse var omfatta av eigedomsskattegrunnlaget for verk og bruk i skatteåret 2018.
Også formålsbetraktninger støtter rettens oppfatning av at bygninger skal inngå i eiendomsskattegrunnlaget. Som det fremgår foran var lovendringen motivert av ønsket om å likebehandle tidligere «verk og bruk» med annen næringseiendom. For næringseiendommer som for eksempel lagerbygg, kontorbygg osv er det ingen tvil om at bygninger skal inngå i skattegrunnlaget.
Sammenfatningsvis legger retten etter dette til grunn at unntaket fra skattegrunnlaget for de eiendommene som tidligere ble beskattet som verk og bruk, til forskjell fra tidligere lov, ikke lenger skal omfatte bare arbeidsmaskiner, men også produksjonsinstallasjoner. Derimot skal bygninger som for andre næringseiendommer fortsatt inngå i eiendomskatteskattegrunnlaget.
Retten er kommet til at 47 av de 49 objektene som inngikk i Borregaard AS' opprinnelig prinsipale påstand, er bygninger i eiendomskattelovens forstand. Partene er enige om at de to 2 resterende av objektene ikke er bygninger, og derfor skal ikke inngå i grunnlaget. Dette er objekt nr 113 (trafo ved ligninfabrikk) og nr 165 (miljøtank). Klagenemndas vedtak for de 47 objektenes vedkommende er derfor korrekt både i rettsanvendelse og bevisvurdering når disse er medtatt i skattegrunnlaget, men ugyldig får så vidt gjelder objektene nr 113 og 165.
Sentrale elementer i rettens vurdering av at de 47 objektene er å anse som bygninger i relasjon til eiendomsskatteloven § 4, er at de alle er skall rundt prosessanleggene. De er konstruert med gulv, vegger og tak, de fleste er tilkoblet strøm, de kan avlåses og har slikt volum at de kan gås inn i og er så vidt tette at de beskytter for ytre påvirkning og beskytter mot innsyn, samtidig som konstruksjonen er egnet til å hindre støy, lukt, samt utslipp av gass og væsker innenfra. Det forhold at flere av produksjonsinstallasjonene (som ikke inngår i skattegrunnlaget) er integrert i byggene gjennom fundamenter, rørgjennomføringer, kanaler, ventilasjonsanlegg osv er ikke avgjørende til hinder for at objektene likevel er bygninger i lovens forstand. Bygningene er etter en samlet vurdering av konstruksjon og muligheter for funksjon å anse som såkalte flerbruksbygg, som i henhold til gjengivelsen av forarbeidene foran skal inngå i skattegrunnlaget.
Retten går i det følgende inn på hvert enkelt av de omtvistede objektene nevnt i Borregaard AS' prinsipale påstand punkt 3 i samme rekkefølge, med en kortfattet beskrivelse av objektets formål og konstruksjon, i hovedsak basert på Borregaard AS egen fremstilling i dokumentutdraget side 495 – 696, men supplert med enkelte bemerkninger fra retten på grunnlag av befaringen og forklaringer gitt under denne.
Formål: Mottak av husholdningsavfall for forbrenning og utvikling av damp til Borregaards produksjonsvirksomhet.
Konstruksjon: Betongrampe og mottakshall for levering av husholdningsavfall fra tunge kjøretøyer, med en binge av betong 8-10 meter dyp for oppbevaring av avfallet før det forbrennes. Forbrenningskjele for avfall. Stålskjelett kledd med tynne stålplater er bygget rundt prosessanlegget. Stålskjelettet er en forutsetning for å drifte kjelen.Prosessanlegget bygget først, så slått på plater. Skallet består av tynne vegger som har som formål å beskytte omgivelsene mot lukt, støy og spredning av søppel. Innretningene i mottakshallen er fundamentert med kraftige skruer som går til bunnen av sorteringsbingen og inn til kjelehallen. Betonggulv tilpasset for oppsamling av lettolje.Inneholder også kontrollrom og garderober.
Formål: Pålagt sikkerhetsinstallasjon for So2-tankene.
Konstruksjon: Stålskjelett kledd med stålplater er bygget rundt So2-tankene. Konstruksjonen er en historisk metode for å sikre bassenget/oppsamling av veske mot overvann. Konstruksjonen står på betongmur.
Formål: Objektet som et firkantet bygg oppført i stål foran siloene. Objektet gjenvinner varme fra flismodningssiloene gjennom vifter. Skallet rundt viftene isolerer omgivelsene mot støy fra viftene.
Konstruksjon: Objektet er et firkantet bygg oppført i stål i vegger og tak, og inneholder vifterom for modningssilo og utgjør integrert del av siloen. Utvendige trapper. Oppført på betonggulv. Bygget inneholder flere store vifter som er fundamentert i betongsålen på betongpåler, for å dempe vibrasjoner. Skallet rundt består av stål rundt viftene, som er delvis integrert i konstruksjonen.
Formål: Store stålkjeler hvor flis blir tilsatt syre og kokt til en masse. Skallet rundt beskytter omgivelsene mot lekkasjer av giftig So2-gass og tankrevning. Vernesone SO2
Konstruksjon: Stor bygningskonstruksjon ca 45 meter høy, oppført delvis i teglstein, hvor 14 stålkjeler er støpt fast i bygget. Flissiloer i betong i øvre etasje er en del av byggets avstivende konstruksjon. Rørkonstruksjoner mv. er teknisk integrert i objektet. Objektet er i senere tid satt i undertrykk samt en etablert renseteknologi som hindrer giftig SO2-gass å slippe ut i omgivelsene. Ikke teknisk mulig å fjerne kjeler og utstyr uten samtidig å rive store deler av objektet. Bygget er på «gul liste» fra Riksantikvaren som verneverdig. Bygget inneholder også scrubber-anlegg for rensing av gass, verkstedsavdeling, kontrollrom og eget trafo-anlegg.
Formål: Lagring av fyringsolje til bruk i produksjonsprosessen.
Konstruksjon: Objektet består av tak, vegger i tegl og betong i gulv, sistnevnte særlig konstruert med tanke på å hindre utslipp. Vegger og tak skal sikre temperert lagring av olje før forbrenning. I toppetasjen er plassert en fordelingskonstruksjon til objekt nr 027.
Formål: Produksjon av damp og varme. Konstruksjonen rundt beskytter omgivelsene for eksplosjonsfare, samt å skjerme fyrkjelene og beskytte mot korrosjon. Nødvendig forutsetning for å drifte sentralfyren.
Konstruksjon: Bygg oppført i tegl, betong og stål. Objektet er spesialtilpasset fyrhuskjelen. Fyrkjelen er opphengt i, og er en del av, konstruksjonen. En av veggene er ekspansjonsvegg som lett skal kollapse ved eksplosjon. Tilførsel av store vannrør som er integrert i konstruksjonen. Vannet benyttes i produksjonen. Bygget inneholder også garderober og kontor.
Formål: Produksjon og koking av syre til produksjonsprosessen. Kalkstein og koksyrer.
Konstruksjon: Betong og stål. Objektet består innvendig av siloer og pumper for koking av syre, og er konstruert etter sin funksjon. Objektet kan ikke benyttes til andre formål. Objektet inneholder også et mindre kontrollrom i betong og tegl for styring av produksjonsutstyret, samt pumperom. Kun kontrollrom og pumperom medtatt i skattegrunnlaget, med til sammen 59 kvm.
Formål: Hovedinntak av vann til Borregaard og rensing av vann som benyttes i produksjonen.
Konstruksjon: Bygg oppført i betong og inneholder vannverk som pumper opp og renser vann fra Glomma. Konstruksjonen består av mange 20 meter dype betongkar og en sandfilter-avdeling. Rensing skjer her til ulike vannkvaliteter: kjølevann, produksjonsvann og sanitærvann. Betongkarene er en del av fundamentet. De danner yttervegg på tre av sidene. I tillegg er det ulike pumpe- og røranordninger som er integrert i objektet. Det er støpt gangveier av betong mellom karene for tilkomst til nødvendig utstyr. I tillegg finnes en dyp sjakt. Konstruksjonen inneholder også kontrollrom, garderober, pumperom og trafo.
Formål: Fordeling av elektrisk strøm samt fiber og nettverk til bruk i produksjonen, styresystem for fordelingen.
Konstruksjon: Elektroteknisk utrustning som fordeler strøm, fiber og nettverk til bruk i produksjonen. Skallet rundt installasjonen holder utstyret tørt, stabilt og temperert.
Formål: Produksjon av natriumlut og hydrogenperoksyd
Konstruksjon: Bygg som er fundamentert med peler på støpt betongplate. Overbygget er en lettkonstruksjon i Paroc stålplater. Bygget skal hindre eksplosjonsfare slik at EX-gasser begrenses til et styrt omfang, samt å hindre adkomst for uvedkommende. Tanker er boltet fast i konstruksjonen.
Formål: Forbrenning av svovel for å produsere SO2. Skallet beskytter omgivelsene mot gasslekkasjer fra SO2-kjelen, samt hindrer lukt til omgivelsene.
Konstruksjon: Stål og betong. SO2-kjelen står på forsterket spesialfundament. Objektet begrenser utslipp av SO2-gass til omgivelsene, og begrenser således risikoområdet (område for «tidlig varsling). Bygget skal samtidig beskytte mot fuktighet utenfra, da SO2-gass i kontakt med kondens/vann utvikler svovelsyre som har ekstremt tærende egenskaper.På grunn av sikkerhet er skallet er en nødvendig forutsetning for å drifte anlegget. Bygget er som regel ubemannet, men kan gås inn i ved vedlikehold m v.
Formål: Fordelingstasjon for energi hvor det veksles damp til vannvarme.
Konstruksjon: Støpt betongplate med vegger av teglstein.
Formål: Objektet er et spesialobjekt som huser klorfabrikk. Objektets funksjon er å beskytte omgivelsene mot utslipp av giftig klorgass og saltsyredamp, og er en nødvendig forutsetning for drift av klorfabrikken.
Konstruksjon: Objektet er oppført i tegl, stål og betong. Opprinnelig en gammel bygning, men påbygd flere ganger, sist gang i 1997. Bygget inneholder saltsyreskrubbere og kjemiske filtre. Objektet er forurenset og det vil medføre store kostnader å rive det.
Formål: Spesialobjekt med funksjon å beskytte produksjonsutstyret og omgivelsene samt å beskytte tekniske bedriftshemmeligheter mot innsyn og dermed kopieringsfare.
Konstruksjon: Skallet består dels av teglstein, mens resten er betong. Inneholder flere tanker som er fastmontert i en betongsåle, og for øvrig omfattende rørsystemer og pumper som er integrert i objektet. Bygningen står på en betongsåle hvor tankene er festet. Objektet består av mange mindre objekter som er integrerte. Et el-fordelingsanlegg inngår i objektet. En mindre del av objektet kan benyttes som lager. Objektet har også noen kontorer i den ene delen og kontrollrom. Objektet består i hovedsak av to deler: skallobjekt og tanker integrert i objektet.
Formål: Spesialobjekt hvor bygget har som hovedformål å beskytte omgivelsene for eksplosjoner, bl.a. ved ekspansjonsfasade, samt høye konsentrasjoner av CO2-gass. Er oppført for å ivareta strenge lovpålagte sikkerhetstiltak som gjelder ved produksjon av ren sprit. Konstruksjon: Oppført i tre, tegl og betong. Inneholder tanker, rør og pumper som er integrert i konstruksjonen. Eksplosjonsfasade. Objektet inneholder også gjæringskar som produserer mye varme og objektet har en integrert en kjølefunksjon. Loftet inneholder satsdunker av eik som er montert på eikefundament. Det er ikke mulig å fjerne det tekniske utstyret uten samtidig å rive store deler av objektet. Bygget inneholder også kontorer.
Formål: Skjerme produksjonsutstyret mot visuelt innsyn
Konstruksjon: Deler av anlegget er kjøpt som ferdig produksjonsutstyr i kontainerformat, så «klistret» stålplater utenpå. Anlegget er plateslått for termoskille, istedenfor å isolere rørene og anlegg samt avgrense EX sonen ved anlegget. Lang vegg er baksiden av inndampningsanlegget (objekt nr 154) og er plateslått av visuelle årsaker. Bygget som inngår i skattegrunnlaget er trappeløp på 50 kvm som gir atkomst til innvendig inspeksjon og vedlikehold. Trappeløpet er plassert på betongplate.
Formål: Produksjonen gir svært eksplosive gasser, og objektet skal beskytte omgivelsene mot eksplosjonsfare.
Konstruksjon: Bygg i seks etasjer, hvor tre av veggene er særskilt forsterket grunnet eksplosjonsfare. Oppført i tegl og betong. Bygget inneholder også kontorer.
Objekt nr 125 – Utlastingsanlegg er under hovedforhandlingen frafalt som del av Borregaard AS' prinsipale påstand punkt 3.
Formål: Produksjon av svært eksplosive gasser, bl.a. isopropanol. Objektet beskytter omgivelsene. Objektet er en nødvendig forutsetning for drift av fabrikken.
Konstruksjon: Samme konstruksjon som objekt nr 123. Produksjonsutstyret er fullintegrert i bygningskonstruksjonen. Veggene danner et skall rundt produksjonsutstyret. Det er pakkeri i første etasje.
Objekt nr. 130 – Hus for strippevarmevekslere Takstverdi NOK 468 000
Formål: Produksjon av svært eksplosive gasser, bl.a. isopropanol. Skallet beskytter mot eksplosjonsfare.
Konstruksjon: Stålkonstruksjon, som skall rundt produksjonsutstyret.
Formål: Tørking av celluloseprodukter.
Konstruksjon: Konstruksjonen er oppført i stål på betonggulv, som er særskilt forsterket grunnet oppheng av stor kran. Bygget er utformet som en tørkemaskin med ventilasjonsanlegg, hvor objektet er designet som ventilasjonskanal for anlegget. Objektet har store luftvolumer og åpne integrerte vifter som sikrer lav luftfuktighet. Bygget inneholder også kontrollrom og garderober.
Formål: Tilbygg til tørkemaskinen (objekt nr 132) og har samme formål. Her omdannes 30 tonns ruller til salgbare produkter.
Konstruksjon: Skall av stål på betonggulv som hindrer fuktighet å trenge inn. Produksjonsutstyret er integrert i konstruksjonen, og konstruksjonene er integrert i tørkemaskinen. Hele objektet med vifte og avløp har funksjon som en tørkemaskin. Bygget inneholder også kontrollrom og trafo.
Formål: Bleking av cellulose
Konstruksjon: Betongkonstruksjon i tre etasjer med grove søyler og dragere, som går tvers gjennom bygget. Objektet tar inn cellulosemasse for filtrering og bleking.Filtersystemene er delvis åpne og må beskyttes for ytre påvirkning. Bygget virker avgrensende ved gassutslipp. Tanker og filter henger i konstruksjonen hvor bygget er plateslått etter at de største komponentene er montert.
Formål: Skallkonstruksjon rundt produksjonsutstyr
Konstruksjon: Må ses i sammenheng med objekt nr 135 (Blekeriet), ikke et selvstendig bygg, benyttes til oppbevaring for de farligste kjemikaliene i blekeriet med sikkerhetsutstyr/foredlingsutstyr tilknyttet dette. Konstruksjonen består av betong i gulv, og stålplater i vegger og tak.
Formål: Oppbevaring av tykklut
Konstruksjon: 70 kvm konstruksjon plassert på eksisterende gulv i tankbasseng. Beskyttelse for pumper, fordeling strøm, styresystem og sikkerhetsutstyr.
Formål: Gjenvinningsanlegg for kjemikalieavfall.
Konstruksjon: Objektet er 30 meter høyt og består av et stålskall over en stor forbrenningskjele av svartstål. Skallet rundt kjelen består av tynne stålplater som beskytter omgivelsene mot forurensning og sprengingsfare. Kjelen installert først, så et beskyttende skall rundt. Fyrkjelen henger i og er en del av konstruksjonen («samvirkskonstruksjon»). Objektet går over mange etasjer, hvor øvre etasje danner lokket på fyrkjelen. Vegger og tak har ikke egenbæring. Adkomst til ulike nivåer av kjelen på rister. Betonggulv. Innmontert vareheis 2 000 kg.
Formål: Pumpehus til produksjonen
Konstruksjon: Bygget er på 30 kvm og består av murt lettklinker med enkel takkonstruksjon.
Formål: Fordelingsstasjon for elektrisitet og fiber
Konstruksjon: Betong/lecaskall for elektroteknisk produksjonsutstyr. 50 kvm.
Formål: Spritproduksjon og varmegjenvinning
Konstruksjon: Innmatingsanlegget henger i taket av konstruksjonen; går gjennom hele objektet og er en del av konstruksjonen. Bygningsskallet skjermer omgivelsene for støy. Varmevekslere gjenvinner varme fra produksjonen. Taket bærer prosessutstyret. Betonggulv. Bygget inneholder også trafo.
Formål: Tørking av lignin. Formålet med skallet er å skjerme omgivelsene for støv og støy samt å sørge for ventilasjon.
Konstruksjon: Objektet er konstruert som en tørke. Formålet med skallet er å skjerme omgivelsene for støv og støy samt sørge for ventilasjon. Deler av objektet er rørkonstruksjoner og annet utstyr som er integrert i skallet, som ikke kan fjernes uten at det rives. Betonggulv, stålplater i vegger og tak.
Partene er enige om at dette bygget er revet før 1.januar 2020 og inngår da ikke i skattegrunnlaget, jf eiendomsskatteloven § 4 første ledd. Klagenemndas vedtak er derfor ugyldig for dette objektets vedkommende.
Formål: Nedtransformering av elektrisk strøm til bruk i produksjonen
Konstruksjon: Teglkonstruksjon som inneholder integrert elektroteknisk utstyr.
Formål: Rensing av tømmer og omdanning av tømmerstokker til flis. Skallet beskytter omgivelsene mot lydforurensing da produksjonen er svært støyende.
Konstruksjon: Taket består av en lyddempende konstruksjon. Veggene er tunge betongkonstruksjoner med skum for å dempe lyd. Reisverk av betong. Skallet er konstruert for å tåle til dels sterk risting fra maskinene. Maskinene er integrert i konstruksjonen. Betonggulvet er konstruert som fundament for maskinen og er 1 meter tykt (normalt 30 cm). Et renseanlegg er integrert i objektet, og objektet inneholder også et mindre kontrollrom. En mindre del inneholder to kontorer, verksted, spiserom og garderobe.
Formål: Nedtransformering av elektrisk strøm til bruk i produksjonen med fordeling til trykkluftstasjon.
Konstruksjon: Enkel bygning inneholdende elektroteknisk utstyr.
Formål: Produksjon av trykkluft for å drive fabrikkene.
Konstruksjon: Objektet består av bygg som har en støydempende funksjon for kompressorene på innsiden. Bygget er oppført med gulv av betong, stålplater i tak og vegger. Tilgang gjennom tre porter.
Formål: Ikke i bruk.
Konstruksjon: Bygget består av betonggulv, tegl i vegene og betong i taket. Utstyret i objektet er fullintegrert med infrastruktur utenfor objektet. Anlegget er tatt ut av produksjonen men er komplekst å fjerne pga utstyret som står rundt bygget. Utstyret rundt bygget er i produksjon.
Formål: Produksjon av røntgenkontrastvæske.
Konstruksjon: Objektet er sammensatt av moduler. Bygget er konstruert med ramper og rister som fungerer som nøddrenering til Glomma. Veggene består av tynne stålplater (uisolerte). Betonggulv.
Formål: Væskeholdige tanker. Objektet skal beskytte omgivelsene.
Konstruksjon: Betonggulv, trapper på begge sider, stål i konstruksjonen og stålplater i veggene.
Formål: Fordeling av strøm
Konstruksjon: Betong med 40 kvm grunnflate.
Formål: Formålet er å beskytte mot eksplosjon og utslipp av giftige gasser.
Konstruksjon: Betongkonstruksjon som er bygget opp av moduler. Hovedkonstruksjonen er bygget i betong med en demonterbar fasade for bytte av komponenter. Tankanlegget er tanker med oppsamlingsfunksjon. Bygget inneholder også kontorer og kontrollrom.
Formål: Skal beskytte omgivelsene fra tankene. Beskyttelse av teknologi som forretningshemmeligheter.
Konstruksjon: Inneholder fem tanker som er spesialfundamentert i betong med dype pæler. Skall bestående av tynne stålplater. Inneholder integrert elektroteknisk utstyr. Bygget er uten gulv, bare rister mellom konstruksjonene.
Formål: Demo bioraffineri for Bali-teknologien. Teknologien er utviklet for å produsere sukker og etanol fra cellulose, samt kjemikalier med lignin-egenskaper. Bygget leies i dag ut som demofabrikk, og er bygget for kjøring av pilotanlegg. Beskytte mot innsyn i forretningshemmeligheter.
Konstruksjon: Skall av stål og betonggulv. Innvendig produksjonsutstyr er integrert i konstruksjonen. Bygget har store setningsskader.
Formål: Produksjon av smolt for å øke fiskebestanden i Glomma.
Konstruksjon: Objektet er en lettkonstruksjon i paroc på en betongplate. Inneholder kar for fisk. Objektet er særlig støyisolert da smolten er svært ømfintlig for støy og bevegelser.
Formål: Spesialobjekt for produksjon av lignin.
Konstruksjon: Stålkonstruksjon som skal hindre tilførsel av fukt og spredning av støv. Betonggulv med fundamenter for produksjonsinstallasjoner.
Formål: Ikke angitt
Konstruksjon: Stål. Grunnflate 141 kvm.
Formål: Kontor
Konstruksjon: Stål
På Borregaards anlegg er det to bygg fra hhv 1972 og 1976 som blant annet inneholder transformatorer som eies og drives av Borregaard AS. Inn til de to byggene er ført ledninger fra det regionale kraftnettet med 55Kv spenning. Ledningene går gjennom veggen via en bryterfunksjon og videre via store kobberskinner til klemmer på transformatorene. Dette utstyret fram til transformatorene eies av nettselskapet Elvia og er ikke medtatt i taksten. Fra klemmene går kraften gjennom transformatorer som nedtransformerer spenningen til 10,5 kV før den via ledninger fordeles til en rekke mindre transformatorer ute på anlegget som nedtransformerer strømmen ytterligere, til 3 kV, 400 V eller 230 V avhengig av hva som brukes på de enkelte objektene på anlegget. Installasjonen fra og med transformatorene i inntaksstasjon I og II og videre ut til det enkelte anlegget hvor strømmen brukes, eies av Borregaard. Det nevnes at fire eksterne brukere også mottar strøm via dette anlegget. Det er Østfold energi og Sarpsborg energigjenvinning som begge har installasjoner inne på området, og videre leverer anlegget strøm til eiendommene St.Mariegate 2 og Borregaardsveien 12, som eies av eksterne og ligger utenfor Borregaards område. Det er opplyst at disse fire eksterne forbrukerne utgjør ca 0,7 % av Borregaards totale forbruk av strøm og at disse faktureres av Borregaard AS til selvkost.
Medtatt i taksten er kun betongbyggene og de i alt fem transformatorene i de to inntaksstasjonene, ikke ledninger videre og mindre transformatorer ute på anlegget. Teknisk verdi inkludert bygningen er satt til hhv 11 683 026 for inntaksstasjon I og 17 959 104 kroner for inntaksstasjon II.
Det fremgår av eiendomsskatteloven § 4 annet ledd fjerde punktum jf. § 3 første ledd c. at «kraftnettet» ikke omfattes av fritaket for produksjonsutstyr og -installasjoner, og inngår derfor i grunnlaget eiendomsskatt.
Spørsmålet i denne saken er om bygningene og de fem transformatorene som Borregaard AS eier i inntaksstasjon I og II skal skattlegges som del av «kraftnettet», slik klagenemnda har gjort.
Retten er kommet til at klagenemndas rettsanvendelse og bevisvurdering når det gjelder inntaksstasjon I og II bare delvis er korrekt.
Eiendomsskatteloven har ingen nærmere angivelse av hva som omfattes av begrepet «kraftnettet». Retten kan heller ikke se at energiloven har noen legaldefinisjon. Det er derfor ikke uten videre klart hva som ligger i begrepet slik det er brukt i eiendomsskatteloven.
Av interesse for lovtolkningen er imidlertid Finansdepartementets brev av 21.mai 2019 til Norsk Industri, hvor det heter:
Anlegg som inngår i, eller er del av «kraftnettet» er ikke omfattet av fritaket for «produksjonsutstyr og -installasjoner». For foretak som er store avtagere av strøm, vil det kunne være anlegg på bedriftsområdet som for eksempel transformatorer og likerettere mv. Kraftnettets funksjon er å forestå overføring av kraft. Departementet legger til grunn at det må gjøres et skille mellom tilfellene hvor anlegget sitt formål er overføring av kraft, og hvor anlegget inngår i produksjonsprosessen i bedriften.Videre vises det til Prop.1 LS (2017–2018) pkt. 7.1.4, side 114 hvor det heter:
«For at noe skal anses å være en «produksjonsinstallasjon» må tilknytningen til produksjonsprosessen være av en viss styrke. Et sentralt moment vil være installasjonens funksjon. Dersom den transporterer råvarer eller bidrar i selve tilvirknings- eller transformasjonsprosessen er vilkåret klart oppfylt.(...)»
Videre har Finansdepartememtets brev av 5.desember 2019 til Landssamanslutninga av vasskraftkommunar presisert dette:
Departementet presiserer at uttalelsene i brevet av 21. mai 2019 ikke gjaldt produksjonsutstyr og -installasjoner i kraftanlegg og kraftnettet. For slike anlegg er reglene uforandret. Det vises her til eigedomsskattelova § 4 annet ledd, siste punktum, hvor det heter: «For vindkraftverk, kraftnettet og anlegg omfatta av særskattereglane for petroleum skal arbeidsmaskinar og tilhøyrsle og ting som kan setjast i klasse med slikt ikkje reknast med utan tingen er ein part av sjølve føretaket.»Uttalelsene i brevet av 21. mai 2019 knytter seg til eventuelle transformatorer, likeretteranlegg mv. inne på et anlegg eller fabrikk (næringseigedom) hvor de inngår som nødvendige for produksjonsprosessen. Uttalelsen gjelder ikke utstyr i anlegg utenfor fabrikkområdet som bidrar til å overføre kraft over større distanser slik tilfellet er for kraftnettet. I de førstnevnte tilfellene må det vurderes om utstyret skal anses som produksjonsutstyr eller produksjonsinstallasjoner, som skal være fritatt for eiendomsskatt etter eigedomsskattelova § 4 annet ledd.
I Karnovs lovkommentar til eiendomsskatteloven § 4 (Lovdata a jour per 23.10.2022) er det uttalt følgende:
«Kraftnettet» eller nettanlegg er anlegg for omforming, overføring og fordeling av elektrisk energi som for eksempel master, linjer, jord- og sjøkabler og transformatorer, jf. Innst.4 L (2017–2018) s. 10. Skatteobjektet nettanlegg avgrenses på samme måte som før endringslov 19. desember 2017 nr. 118.
Med dette som bakgrunn legger retten til grunn at avgjørende for skatteplikten etter eiendomskatteloven § 4 er hvilken funksjon kraftinstallasjonen har. Dersom den er «nødvendig for produksjonsprosessen» og ligger inne på et anlegg eller fabrikk, anses det som en produksjonsinstallasjon og ikke en del av kraftnettet. Er funksjonen derimot ren distribusjon av kraft, vil skatteplikt inntre.
Med bakgrunn i bevisførselen legger retten til grunn at Borregaard AS har en produksjon som krever tilførsel av store mengder elektrisk kraft. Tilførsel av energi er en vesentlig innsatsfaktor i produksjonsprosssen. Formålet med de fem transformatorene på inntaksstasjon I og II er derfor ikke primært er å distribuere kraft, men å tilføre energi til produksjonen. Det alt vesentlige av kraften brukes av Borregaard AS selv i egen produksjon. Retten konstaterer dessuten at begge inntaksstasjonene ligger inne på Borregaard AS avsperrede område og er bygd og vedlikeholdt av bedriften selv.
Det anses ikke avgjørende at Borregaard AS har både anleggs- og områdekonsesjon etter energilovens regler. Det er ikke holdepunkter hverken i eiendomsskatteloven eller forarbeidene for at konsesjonsplikt etter annen lovgivning er av betydning for spørsmålet om installasjonen skal anses å inngå i kraftnettet.
De sakkyndige vitnene Rune Flatby fra NVE og Thomas Bjønnes har opplyst at det har vært praksis å medta nettanlegg inne på bedrifters område som del av kraftnettet og derfor vært ilagt eiendomsskatt. Siden lovendringen i 2017 innført det nye begrepet produksjonsinstallasjoner, er praksis etter tidligere lov av mindre betydning slik retten ser det.
Retten er derfor under noe tvil kommet til at klagenemndas vedtak er ugyldig når det gjelder beskatningen av de fem transformatorene. Så vidt retten kan se er disse verdsatt for til sammen 6 813 009 kroner, og dette skal derfor tas ut av skattegrunnlaget. Derimot er selve bygningene i inntaksstasjon I og II korrekt medtatt i skattegrunnlaget.
Klagenemnda har benyttet teknisk verdi som grunnlag for verdsettelsen av mange av objektene på Borregaards anlegg. Teknisk verdi defineres tradisjonelt som dagens kostnad for gjenanskaffelse med fradrag for slit, elde og eventuell utidsmessighet, jf Rt.2007-149 avsnitt 43 (LKAB 2). I sin endrede påstand under hovedforhandlingen har kommunen akseptert at objekt nr 8 (Forskningsbygget) og nr 83 (Borregaardsveien 26) skal verdsettes etter omsetningsverdi og ikke teknisk verdi slik klagenemnda har gjort.
Borregaard AS har til sin prinsipale påstand punkt 5 og 6 (til sammen 32 objekter samt tomtearealet) og i subsidiær påstand punkt 3 med unntak av sju objekter hvor teknisk verdi ikke bestrides (til sammen 40 objekter), anført at disse 72 objektene og tomten skal verdsettes etter omsetningsverdi, og at klagenemndas vedtak derfor er ugyldig.
Etter lovendringen i 2017 er det rettslige utgangspunktet for verdsettingsprinsippene for alle typer næringseiendommer eiendomsskatteloven § 8A-2 første ledd som lyder:
Verdet av eigedomen skal setjast til det beløp ein må gå ut frå at eigedomen etter si innretning, brukseigenskap og lokalisering kan bli avhenda for under vanlege salstilhøve ved fritt sal.(....). Verdet av næringseigedom skal setjast til teknisk verde når det ikkje er mogleg å fastsetje verdet etter regelen i første punktum.
Gjennom langvarig rettspraksis er det slått fast at eiendomsskattetaksten skal gi uttrykk for eiendommens objektiviserte omsetningsverdi. Det vil si at man ved takseringen skal finne fram til den verdien eiendommen har i seg selv. Om dette heter det i Rt-1999-194 [Skal vel være Rt-1999-192, Lovdatas anm.] (Statnett I):
Eiendomsskatten er en objektskatt. De nærmere prinsipper for takseringen er her utviklet gjennom rettspraksis. Det er eiendommen med den foretatte utbygging som er skatteobjekt, ikke den aktuelle eiers økonomiske interesse i denne. Det sees bort fra privatrettslige avtaler som kan påvirke verdien av eiendommen. Den omsetningsverdien som byskatteloven § 5 første ledd viser til, er således ikke den pris en kan oppnå i markedet for eiendom på det aktuelle tidspunkt, men en tenkt pris som fremkommer når en ser bort fra særlige forhold knyttet til den enkelte eiers utnytting av eiendommen.
Når det gjelder den konkrete fremgangsmåten for verdsetting av næringseiendommer etter omsetningsverdi, heter det i Karnovs lovkommentar til § 8A-2 ( Lovdata a jour per 23.10.2022):
Fremgangsmåten ved verdsetting etter omsetningsverdi skjer som regel ved å kapitalisere fremtidige antatte leieinntekter, jf. Prop.1 LS (2017–2018) s. 110 og Rt-2012-1359 avsnitt 7373 og 7474. Alternativt kan sjablonger benyttes, jf. LA-2014-203444. Sjablongene kan være basert på omsetningstall eller antatte leiepriser.
Det heter videre i samme kommentarutgave:
For særegne bygg og anlegg der det ikke finnes observerbare priser i markedet, må fremdeles teknisk verdi anvendes jf. Prop.1 LS (2017–2018) s. 116, jf. s. 110. For mange tidligere verk og bruk vil dermed i praksis teknisk verdi fremdeles være hovedregelen.
Som det fremgår ovenfor har kommunen under hovedforhandlingen akseptert at to av de 72 bygningene skal verdsettes eter omsetningsverdi. Det gjenstår da 70 bygninger som er omtvistet.
Med henvisning til tilgjengelig prisstatistikk for næringseiendommer i Østfold og vitneforklaringen fra sakkyndig vitne Geir Hesselberg om takseringsarbeidet for eiendomsskatt i Fredrikstad kommune, har Borregaard anført at det finnes tilgjengelig informasjon slik at det er mulig å fastsette en kapitalisert leieverdi på bygningene og tomten.
Retten er ikke enig i dette og er kommet til at det ikke er «mogleg» i lovens forstand å fastsette noen omsetningsverdi i form av en kapitalisert leieverdi for noen av de aktuelle 70 bygningene.
Som lovteksten i § 8-A- første ledd gir anvisning på skal det ved verdsettelsen legges vekt på bygningenes «innretning, brukseigenskap og lokalisering», som uttrykk for den objektiviserte omsetningsverdien.
Når det gjelder bygningenes innretning og bruksegenskaper, viser retten til at svært mange av bygningene har særegen utforming med spesialtilpasning til den produksjon som Borregaard AS bruker dem til. Det gjelder eksempelvis fordi bygningen har egne store fundamenter for maskiner, tanker og andre store installasjoner, gjennomføringer av rør og kanaler, og bassenger for vann og oppsamling av kjemikalier. Dette gjelder de fleste av bygningene nevnt i punkt 6.2 beskrevet foran. Retten kan ikke se at Borregaard AS har sannsynliggjort at det finnes noe leiemarked for disse særegne bygningene.
Alle de 70 bygningene er dessuten lokalisert innenfor Borregaard AS' anleggsområde. Denne beliggenheten, som er en objektiv egenskap ved bygningene, gjør det lite realistisk å snakke om et leiemarked for disse eiendommene. Hele området er avsperret med gjerder og det fremgår av sikkerhetsregler at det gjennomføres streng adgangskontroll til anlegget gjennom to bemannede portvakter. Adgangskontrollen er begrunnet både av sikkerhetshensyn fordi det på området oppbevares og brukes brann-, helse- og eksplosjonsfarlige stoffer, men også skjerming mot industrispionasje begrunner den strenge adgangskontrollen. Av sikkerhetshensyn stilles også krav om bruk av hjelm, vernebriller og regler om bekledning inne på området. Det er krav om at personer som skal inn på området må legitimere seg og fremvise bestått HMS-kurs. Samlet sett gjør dette at bygningene inne på området inkludert tomten er lite egnet til utleie for eksterne aktører. Retten har i den sammenheng merket seg at det i dag ikke er eksterne aktører som er ordinære leietakere av lokaler inne på området.
Dette er forhold som gjør at tilgjengelig prisstatistikk som for eksempel i Metrarapporten for næringseiendom i Follo og Østfold som er blitt fremlagt, ikke kan sies å gi noenlunde sikkert uttrykk for leieverdier av fast eiendom på Borregaard-anlegget. Tallene i denne rapporten og i andre tilsvarende statistikker tar ikke hensyn til de særlige forhold som gjør seg gjeldende på eiendommene på Borregaards anlegg. I tillegg kommer at prisstatistikk ikke tar hensyn til at takseringen i vår sak skal gjelde i ti år framover, med de forventede prisendringer i fast eiendom som da må påregnes. Det anses derfor ikke mulig å klarlegge noe en realistisk omsetningsverdi, og unntaksregelen om teknisk verdi kommer derfor til anvendelse.
Når klagenemnda har anvendt teknisk verdi, er dette således korrekt rettsanvendelse og bevisbedømmelse. Sarpsborg kommunes påstand punkt 2 og 3 tas derfor til følge.
Tomten utgjør i alt 1 267 700 kvadratmeter. Klagenemnda har verdsatt den til 354 956 000 kroner basert på en nyverdi på 400 kroner per kvadratmeter og med 30% reduksjon for begrensninger i utnyttelsen av arealet. Dette gir en gjennomsnittlig kvadratmeterpris på 280 kroner.
Borregaard AS har særlig vist til at det ikke er tatt tilstrekkelig hensyn til at det er fire deponier på tomten, at deler inngår i «Middelalderbyen Sarpsborg», at deler er forurenset, geoteknisk ustabilt, delvis bratt og at området inngår i KULA (regelverk forvaltet av Riksantikvaren for bevaring av gamle bygg som landemerker).
Fastsettelse av teknisk verdi innebærer utpreget grad av skjønn. Dette gjelder både for å fastlegge et alminnelig prisnivå for slike næringsarealer og særlig når det gjelder fradrag for begrensinger i utnyttelsesmulighetene. Retten tar som nevnt foran i den sammenheng som utgangspunkt at domstolene bør vise tilbakeholdenhet med å fravike skjønnsresultat som er godt overveid og begrunnet, jf HR-2017-1258-A avsnitt 55.
I klagenemndas vedtak heter det om verdsettelsen av tomten:
Underinstansen har vedtatt en redusert kvadratmeterpris på tomt fra kr. 400,– til kr. 375,–. Bakgrunnen for dette var at store arealer av tomten er forurenset. Klagenemndens vurdering er at forurensning i grunn til store fabrikkanlegg er vanlig og at tomtearealet likevel kan benyttes. Det avsettes midler over drift til rensing av grunn og det arbeides kontinuerlig for å bedre forholdene i nært samarbeid med myndighetene. I opprinnelig takst ble dette tilstrekkelig hensyntatt da det ble satt en varsom pris på tomtearealet på 400 kr/kvm, videre er det gitt et fradrag på 30% for å redusere verdien ytterligere til kr. 280 pr. kvm. Reell kvadratmeterpris blir da kr. 280,– kontra kr. 1000,– som er normalt å beregne for næringstomter i området. Opprinnelig takstverdi for tomt pålydende kr. 354.956.000,– tas derav inn igjen i taksten.
Taksator VKL uttalte følgende i forbindelse med klagen fra Borregaard AS:
VKL er i utgangspunktet enige i at prisen på råtomten ligger i området 1 000,– kr./m​2. hvilket vi mener gjenspeiler den varsomhet som er vist Borregaard ved verdsettelsen av deres tomt. Reell verdi som er satt på tomten etter fradrag er 280 kr/m​2. som i tilfelle utgjør 28% utnyttelse ved 1 000,– kr/m​2..VKL har imidlertid ikke hatt en slik vinkling på vår vurdering. Selv om mange av arealene har restriksjoner, er de ikke verdiløse og benyttes i dag til forskjellige formål. Den opparbeidelse som er gjort ved anlegget er betydelig og overstiger alene vår vurdering på kr. 280,– Det er med andre ord tatt betydelige hensyn til restriksjoner på eiendommen, noe som også er beskrevet i taksten. Til sammenligning er andre industribedrifters tomter i andre deler av landet satt betydelig høyere, til tross for at Sarpsborg har en gjennomsnittlig høyere pris på sine næringstomter. Det at det er forurensning i grunnen til Borregaard er ikke unikt, det er heller mer vanlig på større og eldre industri som har fått lov til å drive mange år. En eventuell kjøper av industrieiendom som ville drevet videre, kunne levd med denne tilstanden, ellers ville det vært vanskelig å kjøpe/drive industri. Oversikten som er lagt ved klagen i vedlegg 1, var kjent på takseringstidspunktet.
Retten har merket seg at partene synes å være enige om at tomteprisen som utgangspunkt ligger omkring 1 000 kroner per kvm. Videre fremgår av det siterte at både taksator og klagenemnda var kjent med alle de utnyttelsesbegrensninger på tomten som Borregaard AS har pekt på.
Reduksjon av den gjennomsnittlige tomteverdien til 280 kroner per kvm, innebærer i realiteten en utnyttelsesgrad på 28 %. Dette ligger innenfor det intervall som Borregaard AS anslo i klagen, nemlig 25-30%. Retten kan ikke se at det gjennom bevisførselen er sannsynliggjort noe klart lavere utnyttelsesgrad enn det nevnte, eller forhold for øvrig som skulle tilsi andre priser og verdier. Klagenemndas vedtak supplert med taksators begrunnelse fremstår som en overveid og velbegrunnet verdsettelse. Det er derfor ikke grunnlag for å sette tomteverdien på 354 956 000 kroner til side som ugyldig.
Borregaard AS har nedlagt subsidiær påstand punkt 6 om at teknisk verdi skal korrigeres for de 13 objektene som er opplistet i prinsipal påstand punkt 6. Dette dreier seg i det vesentlige om ulike lagerbygg og kontorbygg. Det er anført at gjenanskaffelseskostnaden (byggkost) er satt for høyt av klagenemnda.
Siden kommunen har akseptert at objekt nr 8 (Forskningsbygget) skal verdsettes etter omsetningsverdi, gjenstår det da 12 objekter hvor retten skal vurdere den fastsatte tekniske verdien.
Klagenemnda har lagt til grunn disse verdsettelsene:
Objekt nr. 57 – Kontorbrakke BSY Takstverdi NOK 504 000Byggeår: Ikke oppgitt Byggkost: 12 000 kroner Fradrag for slit og elde: 50 %
Objekt nr. 104 – Lagerhus (gamle svovelsyra) Takstverdi NOK 2 592 000Byggeår: 1974 Byggkost per kvm: 8 000 kroner Fradrag for slit og elde: 75 %
Objekt nr. 122 – Kontorer UF-anlegg Vanilin Takstverdi NOK 30 792 000Byggeår: 1959 Byggkost per kvm: 20 000 kroner Fradrag for slit og elde: 60 %
Objekt nr. 127 – Lagerhus papir (ny lasterampe 96) Takstverdi NOK 17 880 000Byggeår:1950 Byggkost per kvm: 10 000 kronerFradrag for slit og elde: 60 %
Objekt nr. 134 – Inndampningsanlegg og lager Takstverdi NOK 33 075 000Byggeår: 1973/1997/2018 Byggkost per kvm: 15 000 kronerFradrag for slit og elde: 30 %
Objekt nr. 137 – Lager for Cell3 Takstverdi NOK 6 300 000Byggeår: 1972 Byggkost per kvm: 12 000 kroner Fradrag for slit og elde: 70 %
Objekt nr. 139 – Ferdigvarelager Takstverdi NOK 37 800 000Byggeår: 1981 Byggkost per kvm: 8 000 Fradrag for slit og elde: 55 %
Objekt nr. 172 – Lagerhus Melløs Takstverdi NOK 31 270 000Byggeår: Ikkje oppgitt Byggkost per kvm: 10 000 kronerFradrag for slit og elde: 75 %
Objekt nr. 191 – Melløs kai, kjemikaliebygget Takstverdi NOK 28 400 000 Byggeår: 1997 Byggkost per kvm: 100 000 kroner Fradrag for slit og elde: 50 %Objekt nr. 501 – Kontor 7 Takstverdi NOK 32 025 000Byggeår: 1976 Byggkost per kvm: 20 000 kronerFradrag for slit og elde: 75 %
Objekt nr. 713/714 – BFC-fabrikk 04 Takstverdi NOK 98 577 000Byggeår: 1987-1991Byggkost per kvm: 18 000 kroner Fradrag for slit og elde: 25 %
Objekt nr. 116 – Lager Takstverdi NOK 10 368 000Byggeår: 2019 Byggkost per kvm: 18 000 Fradrag for slit og elde: 0 %
Som man ser varierer klagenemdas vurdering av gjenanskaffelsesverdien fra 8 000 – 20 000 kroner per kvadratmeter, når det bortses fra kaianleget hvor beløpet er betydelig høyere. Det siste kan forklares med at dette er et mere kostbart anlegg enn et bygg på land.
Det har under hovedforhandlingen ikke vært mye bevisførsel om byggekostnader på lagerbygg og kontorbygg i Nedre Glomma-regionen. Sakkyndig vitne Andre Strand har forklart at 8 000 kroner er «veldig høyt» for et lagerbygg. Det er videre fremlagt byggeregnskap for et nytt lagerbygg på Øra som Borregaard AS leier, hvor byggekostnaden var 7 786 kroner pr kvadratmeter. På den annen side er fremlagt tabeller fra Finans Norge som også er basert på erfaringstall og som benyttes ved beregning av premiegrunnlag i forsikringsbransjen,. Her er gjenanskaffelsesverdi på «Industri-/lagerbygning» i 2020 priset fra 11 100 kroner og oppover til 18 050 kroner avhengig av isolasjon og høyder. Industrikontor er her satt til 24 650 kroner.
Retten har merket seg at det er gjort nokså store fradrag for slit elde og utidsmessighet på flere av de eldste bygningene.
Som nevnt under punkt 8.3 vil retten være forsiktig med å overprøve de svært skjønnsmessige vurderingene av priser og fradrag for slit og elde så lenge skjønnsresultatet fremstår som overveid og velbegrunnet. Bevisførselen har ikke sannsynliggjort at klagenemndas verdsettinger avviker fra et realistisk nivå hverken for gjenanskaffelseskostnader eller fradrag for slit og elde. Når det spesielt gjelder det nye lagerbygget på Øra, vil retten peke på at dette er en svært stor bygning som gjør at kvadratmeterprisen kan bli noe lavere enn ved mindre bygg, som på Borregaards anlegg. Bygget representerer derfor neppe et gjennomsnittlig lagerbygg.
Det er etter dette ikke grunnlag for å sette til side klagenemndas vedtak som ugyldig.
Borregaard AS har som atter subsidiær påstand krevd at den tekniske verdien av klorfabrikken (objekt nr 99 og 100) skal korrigeres ned til 0 i verdi grunnet forekomsten av kvikksølv-forurensning i bygning og grunn.
Under klagebehandlingen foreslo sakkyndig nemnd at taksten skulle settes ned fra 52 196 000 kroner i opprinnelig vedtak til 0 fordi «(b)ygget og grunnen er svært forurenset og kan ikke brukes». Klagenemnda var ikke enig i dette og utalte:
Etter befaring den 02.11.2021 oppfatter klagenemnden at Bygg 99, Klorfabrikken, ikke er i en slik forfatning at byggets verdi kan settes ned. Deler av bygget er i bruk og det gjøres tiltak for å bedre tilstanden. Bygget er på hele 11.600 kvm. og deler av bygget er fra 1997. Klagenemnden konkluderer med at opprinnelig takst kr. 52.196.000,– er noe høyt og endrer reduksjonsprosenten fra 75 til 80. Bygget tas derav inn i taksten igjen med et takstgrunnlag på kr. 41.756.000,–.
Som man ser er begrunnelsen i vedtaket svært knapp, men må sees i sammenheng med taksators uttalelse til klagen hvor det fremkommer følgende om forurensing:
Det at det er forurensning i grunnen til Borregaard er ikke unikt, det er heller mer vanlig på større og eldre industri som har fått lov til å drive mange år. En eventuell kjøper av industrieiendom som ville drevet videre, kunne levd med denne tilstanden, ellers ville det vært vanskelig å kjøpe/drive industri.
Retten legger til grunn som ubestridt at det er betydelig forurensing av blant annet kvikksølv både i bygget og i grunnen under ved klorfabrikken. Retten viser også til sakkyndig vitne André Strands forklaring om at dersom bygget rives, vil det påløpe svært høye beløp – anslagsvis 700 000 000 kroner – for nødvendig opprydning og forsvarlig sanering.
I rettspraksis synes det imidlertid avklart at sanering og opprydding av forurensing, såkalte avslutningsforpliktelser, ikke er relevant i verdivurdering etter substansverdimetoden (teknisk verdi). Det vises til LG-2019-161727, hvor det står:
Det er enighet om at det i rettspraksis ikke er eksempler på at det er gitt fradrag for avslutningsforpliktelser ved beregningsgrunnlaget. Det er heller ingen kjente tilfeller der det er krevd fradrag for avslutningsforpliktelser.
Lagmannsretten viser til at det er en langvarig praksis for at det ikke gis noe fradrag for avslutningsforpliktelser. At det påløper avslutningsforpliktelser er ikke noe nytt. Det er ikke krevd fradrag for avslutningsforpliktelser i dommene som gjelder kraftledninger. I Rt-2011-51, Sydvaranger, avsnitt 58 til 60, vises det til og siteres fra nemdas vedtak der det sies at det ikke er gjort fradrag for saneringskostnader. Høyesterett kom til at vedtaket var gyldig. Dommen gir klar støtte for at det ikke er relevant å legge vekt på avslutningsforpliktelsen i verdivurdering etter substansverdimetoden.
Som lagmannsretten beskriver er det flere usikkerhetsmomenter som gjør at avslutningsforpliktelsen ikke kan anses som et objektivt forhold tilknyttet eiendommen. Flere alternative tekniske muligheter vil måtte vurderes sammen med forretningsmuligheter, levetidsforlengelser, vedlikehold eller oppgradering. Dette blir i stor grad et valg den som har avslutningsforpliktelsen må ta. Kostnadene er også usikre og dessuten tidspunktet for når de eventuelt vil påløpe.
De usikkerhetsfaktorene som her er nevnt, gjør seg også gjeldende i forhold til Klorfabrikken og saneringskostnadene her anses derfor ikke relevant for de objektiviserte verdier som skal legges til grunn for eiendomsskatten.
Det er ikke grunnlag for å korrigere klagenemndas vedtak om teknisk verdi som ugyldig.
Klagenemndas vedtak er etter dette satt delvis til side som ugyldig, Det avsies dom for ugyldighet i relasjon til de aktuelle installasjonene hvor rettsanvendelse og bevisbedømmelse ikke er korrekt. Det avsies dom for at Sarpsborg kommune derfor har plikt til tilbakebetale for mye innkrevd eiendomsskatt for disse nevnte objektene hvor det foreligger ugyldig vedtak. Det følger videre av eiendomsskatteloven § 23 jf skatteforvaltningsloven § 15-6 første ledd at dersom det ikke skal betales hele det beløpet som er ilagt i skatt, og det ikke foreligger tilstrekkelige opplysninger til å fastslå det riktige beløpet, skal det i domsslutningen gis anvisning på hvordan ny fastsetting skal utføres. For objekt nr 8 (forskningsbygget) og objekt nr 83 (Borregaardsveien 26), er dette tilfellet. Det avsies derfor dom i punkt 3 for at omsetningsverdi skal legges til grunn for ny taksering.For øvrige objekter avsies frifinningsdom idet klagevedtaket ikke er beheftet med ugyldighetsgrunn.
Ved avgjørelsen av sakskostnadsspørsmålet tar retten utgangspunkt i de nedlagte påstander i stevning og tilsvar holdt opp mot domsresultatet, jf Schei m fl: Tvisteloven-kommentarutgave ( 2.utg.) side 700.
Sarpsborg kommune anførte i tilsvaret at klagenemndas vedtak var gyldig og nedla i frifinningspåstand. Retten er kommet til at vedtaket er ugyldig når det gjelder fire objekter samt transformatorene i inntaksstasjon I og II. Dette utgjør 120 550 500 kroner av det totale eiendomsskattegrunnlaget i vedtaket på 1 800 000 000 kroner, altså ca 6,7 %. Sarpsborg kommune har derfor i det vesentlige fått medhold i sin påstand, og anses da å ha vunnet saken, jf tvisteloven § 20-2 første og annet ledd. På de sentrale punkter i saken både når det gjelder skattegrunnlaget for det vesentlige av de omtvistede objektene, og prinsippene for verdsetting, har saken ikke budt på tvil, og det er derfor ikke grunnlag for å anvende unntaket i tvisteloven § 20-2 tredje ledd. Sarpsborg kommune skal derfor tilkjennes sine sakskostnader.
Sakskostnadene er oppgitt å være advokatsalær for 335,5 timer med en timepris på 1 900 kroner, til sammen 637 450 kroner, samt utlegg til sakkyndige vitner med 177 791 kroner og reise og diett med til sammen 29 457 kroner. De samlede kostnader blir da 844 698 kroner eks.mva. Merverdiavgift kreves ikke dekket da kommunen har fradragsrett for inngående mva.
Borregaard AS har ikke fremsatt innvendinger mot kostnadsoppgaven.
Med bakgrunn i sakens omfang og kompleksitet anser retten kostnaden som nødvendig og tilkjenner derfor det krevde beløpet i sin helhet.
DOMSSLUTNING:
På hendelsestidspunktet leide A en enebolig av fornærmede B. Boligen hadde problemer med vanninntrenging og fukt. Det var dårlig inneklima og mistanke om muggsopp. Derfor kom B til boligen på ettermiddagen 9. juni 2022 for å ta tre mykotester, med den hensikt å analysere luftkvaliteten.
B ble sluppet inn og plasserte ut to tester. Da A og B var i annen etasje, oppsto det konflikt relatert til leieforholdet og boligens tilstand. A opplevde at B ikke ville lytte til ham. A sa derfor «hold kjeft» til B. B opplevde A som høylytt, ubehagelig, nærgående og intens. B sa han ikke ønsket snakke med A når B ble skreket til. Det skjedde deretter en lettere fysisk konfrontasjon mellom A og B. Det er uenighet om hvem som gjorde hva. Deretter startet begge lydopptak av situasjonen som eskalerte, slik den er gjengitt nedenfor.
Retten finner det bevist utover enhver rimelig tvil at A handlet slik beskrevet i tiltalen. De faktiske omstendighetene er erkjent av A og de bekreftes av fornærmede og lydopptaket som er avspilt for retten.
Av relevans for skyldspørsmålet, herunder i hvilken kontekst As uttalelser ble fremsatt, samt straffutmålingen, finner retten det bevist utover enhver rimelig tvil at følgende hendelsesforløp fant sted:
Etter den fysiske konfrontasjonen i et soverom i annen etasje, slik nevnt ovenfor, var både B og A oppspilte. A utbrøt i en dyp strupesang for å overdøve B. A sto i døra og hindret B i å forlate rommet. B gikk da mot A. A og B havnet deretter i et basketak på gulvet hvor A umiddelbart fikk overtaket. A uttalte da med en intens stemme «prøver du å fucke med meg?» B sa at han ville ut.
De gikk ned til første etasje. B gjentok flere ganger at han ville ut og at han ikke følte seg trygg. A sa: «jeg la deg ned i bakken fordi du går på meg.» A uttalte deretter «Da jeg sa til deg hold kjeft, så tok du tak i skjorta mi og så ypper du til vold.» Deretter ropte han med en rasende stemme: «Og hvis du ypper til vold, så kverker jeg deg! Skjønner du det? Ta luftprøvene, og så stikker du. Gjør det nå! Prøv deg! Nå!». Deretter skrek A gjentatte ganger «Sett deg ned i stolen!». B ble plassert i stolen. Deretter sa A: «Du fucker med feil person, skjønner du det?» B tryglet om å få gå ut. A fortsatte: «din gjerrige jævla, fuckings pakistaner.» B fortsatte å trygle om å gå ut. A svarte «hold kjeften din. Hvis du prøver deg meg, så knekker jeg nakken din. Jeg handler i selvforsvar.»
A fortsatte å snakke om fukt og at prøvene måtte tas før B kunne gå. Deretter ba B om å få sende en melding til sin datter som ventet på ham. A avfeide Bs anmodning. B ba om å få gå ut. A svarte med å gjenta «Det var du som angrep meg.» A lot B reise seg. A sa «du kan gå hvor faen du vil.» B løp deretter fra boligen med skoene sine i hendene og ringte politiet umiddelbart.
Ved bevisvurderingen av hendelsesforløpet ovenfor har retten lagt vekt på lydopptaket, sammenholdt med B og As forklaringer.
Straffeloven § 263 rammer den som (rettens kursivering) «truer med straffbar atferd under slike omstendigheter at trusselen er egnet til å fremkalle alvorlig frykt.»
Retten finner det utvilsomt at A truet med straffbar adferd.
«Hvis du ypper til vold, så kverker jeg deg»: Å kverke noen må forstås som å ødelegge noen. Det er straffbart. Forsvarer har anført at uttalelsen må tolkes som et varsel om at A vil kunne komme til å benytte seg av lovlig nødverge eller retorsjon, hvis nødvendig. Retten er uenig i den tolkningen. Selv om det legges til grunn at B i forkant av trusselen hadde vært fysisk konfronterende med A, altså at B hadde yppet til vold og kunne gjøre det igjen, er det ikke straffritt å (over)reagere med å «kverke».
«Ikke fuck med meg ass. Du fucker med feil person, skjønner du det? Din gjerrige jævla fuckings pakistaner»: Tolket i kontekst (se nedenfor om de gjeldende omstendighetene) mener retten at uttalelsen har det samme meningsinnholdet som «Hvis du ypper til vold, så kverker jeg deg». Rettens vurdering ovenfor gjelder dermed også for denne uttalelsen.
«Hvis du prøver deg på meg, så knekker jeg nakken din»: Også her trues det med en uforholdsmessig reaksjon, i likhet med ovenfor.
Truslene var utvilsomt egnet til å fremkalle alvorlig frykt, av følgende grunner: A hadde dominans i situasjonen – han hadde nettopp demonstrert denne ved å legge B i bakken. As ropte og fremsto utvilsomt aggressiv. Han synes å ha mistet sinnekontrollen. De befant seg i enebolig bebodd av A, med begrensede muligheter til å tilkalle hjelp. As trusler ble fremsatt selv om han var klar over at det ble gjort lydopptak, noe som antyder at han var villig til å krysse grenser andre ville hatt.
Retten har vurdert om andre straffebestemmelser bør anvendes på tiltalens forhold, herunder straffeloven §§ 271 og 251. Under tvil har retten kommet til at bestemmelsene ikke skal anvendes i idealkonkurens da retten ikke finner «særlig grunn til det», jf. straffeprosessloven § 38. Retten bemerker at straffverdigheten som ligger i §§ 271 og 251, vektlegges i straffutmålingen.
A er tidligere ikke straffet for forhold som får betydning for straffutmålingen i vår sak.
Straffenivået for alvorlige trusler ble behandlet i Rt-2008-401 (11):
«Jeg legger etter dette til grunn at 15 til 30 dager fengsel er et utgangspunkt ved alvorlige trusler, men at det, avhengig av de konkrete omstendigheter, kan være aktuelt både med strengere eller mildere straff. I det lavere sjikt kan det således ikke være utelukket å anvende samfunnsstraff der forholdene ligger til rette for det. I spesielt unnskyldelige tilfelle, eller der personlige forhold tilsier det, må også straffen kunne gjøres betinget.»
Etter rettens syn er det i vår sak tale om alvorlige trusler hvor konteksten de ble fremsatt i gjør at de ligger i det øvre sjiktet av de trusler som rammes av straffeloven § 263. B har i etterkant av hendelsen gått flere ganger til psykolog. Han fremstår preget av hendelsen, noe retten finner at han har god grunn til med henvisning til følgende:
Det skal bemerkes at truslene ikke kom uten noen foranledning. De var resultat av mennenes krangel om husleieforholdet. Retten legger til grunn at B hadde vært fysisk konfronterende med A i forkant av lydopptaket, men med en langt lavere alvorlighetsgrad enn da B ble lagt i bakken. Fra tidspunktet B ble lagt i bakken var det ingen tvil om hvem som hadde kontroll.
Etter rettens vurdering må forholdet medføre fengsel i 30 dager, altså helt i det øvre sjiktet av Høyesteretts skala for normalstraff.
Rettens flertall bestående av meddommer Syndblom og dommerfullmektig Engeland finner at det ikke foreligger slike særlige grunner ved tiltaltes person som taler for å fravike det klare utgangspunktet, som hviler på allmennpreventive hensyn, om at alvorlige trusler straffes med ubetinget fengsel.
Mindretallet bestående av meddommer Zetterquist finner at det her er rom for å benytte seg av samfunnsstraff, noe A har samtykket til. Mindretallet mener individualpreventive hensyn må veie tyngst og at det vil være uheldig for As sosiale situasjon å sone en fengselsstraff. Etter mindretallets syn vil han kunne gjøre mer nytte for seg, samt utvikle seg, ved å utføre en samfunnsstraff under tilsyn av Kriminalomsorgen. Mindretallet mener en samfunnsstraff på 60 timer, med en gjennomføringstid på 90 dager, er passende.
Etter dette blir straffen 30 dager ubetinget fengsel, i tråd med flertallets votum.
Utgangspunktet er at det skal idømmes saksomkostninger ved domfellelse, jf. straffeprosessloven § 436. Med henvisning til As økonomi som antas å være beskjeden, har retten under noe tvil kommet til at han skal fritas dette ansvaret.
Dommen er avsagt under dissens hva gjelder straffutmåling, slik det fremgår ovenfor. For øvrig er dommen enstemmig.
DOMSSLUTNING
 A, født [00.00.1989], dømmes for overtredelse av straffeloven § 263 til fengsel i 30 dager.
På hendelsestidspunktet leide A en enebolig av fornærmede B. Boligen hadde problemer med vanninntrenging og fukt. Det var dårlig inneklima og mistanke om muggsopp. Derfor kom B til boligen på ettermiddagen 9. juni 2022 for å ta tre mykotester, med den hensikt å analysere luftkvaliteten.
B ble sluppet inn og plasserte ut to tester. Da A og B var i annen etasje, oppsto det konflikt relatert til leieforholdet og boligens tilstand. A opplevde at B ikke ville lytte til ham. A sa derfor «hold kjeft» til B. B opplevde A som høylytt, ubehagelig, nærgående og intens. B sa han ikke ønsket snakke med A når B ble skreket til. Det skjedde deretter en lettere fysisk konfrontasjon mellom A og B. Det er uenighet om hvem som gjorde hva. Deretter startet begge lydopptak av situasjonen som eskalerte, slik den er gjengitt nedenfor.
Retten finner det bevist utover enhver rimelig tvil at A handlet slik beskrevet i tiltalen. De faktiske omstendighetene er erkjent av A og de bekreftes av fornærmede og lydopptaket som er avspilt for retten.
Av relevans for skyldspørsmålet, herunder i hvilken kontekst As uttalelser ble fremsatt, samt straffutmålingen, finner retten det bevist utover enhver rimelig tvil at følgende hendelsesforløp fant sted:
Etter den fysiske konfrontasjonen i et soverom i annen etasje, slik nevnt ovenfor, var både B og A oppspilte. A utbrøt i en dyp strupesang for å overdøve B. A sto i døra og hindret B i å forlate rommet. B gikk da mot A. A og B havnet deretter i et basketak på gulvet hvor A umiddelbart fikk overtaket. A uttalte da med en intens stemme «prøver du å fucke med meg?» B sa at han ville ut.
De gikk ned til første etasje. B gjentok flere ganger at han ville ut og at han ikke følte seg trygg. A sa: «jeg la deg ned i bakken fordi du går på meg.» A uttalte deretter «Da jeg sa til deg hold kjeft, så tok du tak i skjorta mi og så ypper du til vold.» Deretter ropte han med en rasende stemme: «Og hvis du ypper til vold, så kverker jeg deg! Skjønner du det? Ta luftprøvene, og så stikker du. Gjør det nå! Prøv deg! Nå!». Deretter skrek A gjentatte ganger «Sett deg ned i stolen!». B ble plassert i stolen. Deretter sa A: «Du fucker med feil person, skjønner du det?» B tryglet om å få gå ut. A fortsatte: «din gjerrige jævla, fuckings pakistaner.» B fortsatte å trygle om å gå ut. A svarte «hold kjeften din. Hvis du prøver deg meg, så knekker jeg nakken din. Jeg handler i selvforsvar.»
A fortsatte å snakke om fukt og at prøvene måtte tas før B kunne gå. Deretter ba B om å få sende en melding til sin datter som ventet på ham. A avfeide Bs anmodning. B ba om å få gå ut. A svarte med å gjenta «Det var du som angrep meg.» A lot B reise seg. A sa «du kan gå hvor faen du vil.» B løp deretter fra boligen med skoene sine i hendene og ringte politiet umiddelbart.
Ved bevisvurderingen av hendelsesforløpet ovenfor har retten lagt vekt på lydopptaket, sammenholdt med B og As forklaringer.
Straffeloven § 263 rammer den som (rettens kursivering) «truer med straffbar atferd under slike omstendigheter at trusselen er egnet til å fremkalle alvorlig frykt.»
Retten finner det utvilsomt at A truet med straffbar adferd.
«Hvis du ypper til vold, så kverker jeg deg»: Å kverke noen må forstås som å ødelegge noen. Det er straffbart. Forsvarer har anført at uttalelsen må tolkes som et varsel om at A vil kunne komme til å benytte seg av lovlig nødverge eller retorsjon, hvis nødvendig. Retten er uenig i den tolkningen. Selv om det legges til grunn at B i forkant av trusselen hadde vært fysisk konfronterende med A, altså at B hadde yppet til vold og kunne gjøre det igjen, er det ikke straffritt å (over)reagere med å «kverke».
«Ikke fuck med meg ass. Du fucker med feil person, skjønner du det? Din gjerrige jævla fuckings pakistaner»: Tolket i kontekst (se nedenfor om de gjeldende omstendighetene) mener retten at uttalelsen har det samme meningsinnholdet som «Hvis du ypper til vold, så kverker jeg deg». Rettens vurdering ovenfor gjelder dermed også for denne uttalelsen.
«Hvis du prøver deg på meg, så knekker jeg nakken din»: Også her trues det med en uforholdsmessig reaksjon, i likhet med ovenfor.
Truslene var utvilsomt egnet til å fremkalle alvorlig frykt, av følgende grunner: A hadde dominans i situasjonen – han hadde nettopp demonstrert denne ved å legge B i bakken. As ropte og fremsto utvilsomt aggressiv. Han synes å ha mistet sinnekontrollen. De befant seg i enebolig bebodd av A, med begrensede muligheter til å tilkalle hjelp. As trusler ble fremsatt selv om han var klar over at det ble gjort lydopptak, noe som antyder at han var villig til å krysse grenser andre ville hatt.
Retten har vurdert om andre straffebestemmelser bør anvendes på tiltalens forhold, herunder straffeloven §§ 271 og 251. Under tvil har retten kommet til at bestemmelsene ikke skal anvendes i idealkonkurens da retten ikke finner «særlig grunn til det», jf. straffeprosessloven § 38. Retten bemerker at straffverdigheten som ligger i §§ 271 og 251, vektlegges i straffutmålingen.
A er tidligere ikke straffet for forhold som får betydning for straffutmålingen i vår sak.
Straffenivået for alvorlige trusler ble behandlet i Rt-2008-401 (11):
«Jeg legger etter dette til grunn at 15 til 30 dager fengsel er et utgangspunkt ved alvorlige trusler, men at det, avhengig av de konkrete omstendigheter, kan være aktuelt både med strengere eller mildere straff. I det lavere sjikt kan det således ikke være utelukket å anvende samfunnsstraff der forholdene ligger til rette for det. I spesielt unnskyldelige tilfelle, eller der personlige forhold tilsier det, må også straffen kunne gjøres betinget.»
Etter rettens syn er det i vår sak tale om alvorlige trusler hvor konteksten de ble fremsatt i gjør at de ligger i det øvre sjiktet av de trusler som rammes av straffeloven § 263. B har i etterkant av hendelsen gått flere ganger til psykolog. Han fremstår preget av hendelsen, noe retten finner at han har god grunn til med henvisning til følgende:
Det skal bemerkes at truslene ikke kom uten noen foranledning. De var resultat av mennenes krangel om husleieforholdet. Retten legger til grunn at B hadde vært fysisk konfronterende med A i forkant av lydopptaket, men med en langt lavere alvorlighetsgrad enn da B ble lagt i bakken. Fra tidspunktet B ble lagt i bakken var det ingen tvil om hvem som hadde kontroll.
Etter rettens vurdering må forholdet medføre fengsel i 30 dager, altså helt i det øvre sjiktet av Høyesteretts skala for normalstraff.
Rettens flertall bestående av meddommer Syndblom og dommerfullmektig Engeland finner at det ikke foreligger slike særlige grunner ved tiltaltes person som taler for å fravike det klare utgangspunktet, som hviler på allmennpreventive hensyn, om at alvorlige trusler straffes med ubetinget fengsel.
Mindretallet bestående av meddommer Zetterquist finner at det her er rom for å benytte seg av samfunnsstraff, noe A har samtykket til. Mindretallet mener individualpreventive hensyn må veie tyngst og at det vil være uheldig for As sosiale situasjon å sone en fengselsstraff. Etter mindretallets syn vil han kunne gjøre mer nytte for seg, samt utvikle seg, ved å utføre en samfunnsstraff under tilsyn av Kriminalomsorgen. Mindretallet mener en samfunnsstraff på 60 timer, med en gjennomføringstid på 90 dager, er passende.
Etter dette blir straffen 30 dager ubetinget fengsel, i tråd med flertallets votum.
Utgangspunktet er at det skal idømmes saksomkostninger ved domfellelse, jf. straffeprosessloven § 436. Med henvisning til As økonomi som antas å være beskjeden, har retten under noe tvil kommet til at han skal fritas dette ansvaret.
Dommen er avsagt under dissens hva gjelder straffutmåling, slik det fremgår ovenfor. For øvrig er dommen enstemmig.
DOMSSLUTNING
 A, født [00.00.1989], dømmes for overtredelse av straffeloven § 263 til fengsel i 30 dager.
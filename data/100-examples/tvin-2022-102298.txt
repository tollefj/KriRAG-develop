Post I a) til d) omhandler fire tilfeller av hensynsløs adferd, jf. straffeloven § 266, i form av e-poster sendt til Collection-avdelingen i [bank1], [bank2], Namsfogden i Innlandet og Innlandet politidistrikt.
Etter bestemmelsen i § 266 skal det staffes med bot eller fengsel opptil to år dersom en «ved skremmende eller plagsom opptreden eller annen hensynsløs adferd førfølger en person eller på annen måte krenker en annens fred». Bestemmelsen er en videreføring av straffeloven av 1902 § 390a. Om den nærmere forståelsen av begrepet «hensynsløs atferd» vises til Høyesteretts avgjørelse i Rt-2014-669 avsnitt 17 flg.:
«På bakgrunn av ordlyden og de forarbeidsuttalelsene jeg har nevnt, legger jeg til grunn at en fredskrenkelse først blir straffbar etter § 390a dersom den går markert ut over slike ubehageligheter som alminnelig menneskelig samkvem regelmessig kan føre med seg. En krenkelse rammes således bare dersom den kan karakteriseres som «hensynsløs», eller som «kvalifisert klanderverdig», se Matningsdal og Bratholm, kommentarutgave til straffeloven, tredje del, side 230.
Det må foretas en konkret helhetsvurdering av om et forhold faller inn under bestemmelsen, jf. Rt-2010-845 avsnitt 14. Omstendigheter som når og hvor handlingen ble begått, om den hadde et aktverdig formål og fornærmedes opptreden vil ofte være sentrale elementer i denne vurderingen»
Straffebudet beskytter etter sin ordlyd fysiske personer, og det er i kommentaren til straffeloven med videre henvisning til Rt-1979-1697 og Rt-1979-1606 antatt at juridiske personer ikke er vernet når straffebudet forutsetter følelsesmessige fornemmelser. Problemstillingen har imidlertid ikke vært særskilt drøftet verken i lovforarbeidene eller i rettspraksis. Retten viser til at Høyesterett i Rt-1979-1697 nøyer seg med å bemerke at:
«I den her nevnte sak har retten bygget på at også offentlige og private institusjoner som sådanne er beskyttet av bestemmelsen. Denne forståelse av loven er ikke vurdert i dommen eller saksdokumentene for øvrig. Heller ikke berøres spørsmålet om de personer som mottok telefonene har vært utsatt for en fredskrenkelse. (...) Det er imidlertid ikke nødvendig å gå nærmere inn på disse spørsmål fordi det ikke foreligger påtalebegjæring fra fornærmede. Etter § 390 a er dette en forutsetning for straff.»
Det uttrykte vilkåret i strl. 1902 § 390a, om påtalebegjæring fra de fornærmede er ikke tatt med i ordlyden til den nye bestemmelsen i § 266, og gjelder ikke lengre, jf. Ot.prp.nr.22 (2008–2009) s. 147-148.
Hva gjelder dommen inntatt i Rt-1979-1606 gjelder denne krenkelse av æresfølelsen i § 246 til straffeloven av 1902, hvor Høyesterett antar at juridisk person ikke er vernet etter denne bestemmelsen. Det er imidlertid grunn til å påpeke at det er en forskjell mellom bestemmelsen mellom æreskrenkelse og hensynsløs atferd, da det er vanskelig å se for seg at en juridisk person som sådan har «æresfølelse», jf. Rt-1979-1606 og Rt-1985-1421. En hensynsløs atferd vil til sammenlikning ha større evne til å kunne gå ut over enkeltpersoner, selv om atferden i utgangspunktet ikke er rettet mot en spesifisert person.
Det er flere dommer fra underinstansene som gjelder hensynsløs adferd rettet mot organisasjoner, institusjoner eller etater, hvor henvendelsen ikke er rettet mot en spesifisert person, men hvor det at henvendelsen rent faktisk kom frem til en fysisk person anses som nok at forholdet kan subsumeres under strl. § 266, se LG-2022-101856, TSTRO-2018-157879 og TOSLO-2019-56952.
I LG-2022-101856 viser lagmannsretten til tingrettens drøftelse, hvor det fremgår:
«Serviceklageskjemaet som tiltalte sendte til NAV den 1. mars 2022 var ikkje retta mot enkeltpersonar. Men formuleringane var utvilsomt skremmande for dei tilsette i etaten. Tiltalte skreiv at han skal «finne den ansvarlige» og «stjel fra meg og ja, øye for øye, tann for tann.» Vidare skreiv han at «Kontakter dere politiet vil det få ekstreme konsekvenser for alle impliserte».»
Tilsvarende i TOSLO-2019-56952, hvor retten konkluderer med at det ikke stilles noe krav om individualisering så fremt det kan bevises at henvendelsen kom frem til en fysisk person.
Slik retten ser det må dette innebære en korrekt forståelse av bestemmelsen i § 266. Uavhengig av om juridiske personer er dekket av bestemmelsen, må tilfeller der det er sendt krenkende innhold til en epostadresse, hvor en fysisk person har vært mottaker, omfattes av bestemmelsen. I motsetning til ved æreskrenkelser er det etter rettens syn ikke tvilsomt at en person kan oppfatte en epost som skremmende og krenkende selv om denne ikke var personlig rettet til vedkommende.
Retten finner det ikke tvilsomt at tiltalte i perioden 6. april til 13. juni 2021 sendte flere eposter til Collection-avdelingen i [bank1] hvor han blant annet skrev «Nav vil ikke prate med meg så håper alle dør en grusom død» og bilder av døde og til dels maltrakterte mennesker. Tiltalte har erkjent å ha sendt epostene, og det er dokumentert at disse ble sendt fra hans epostadresse.
Tiltalte forklarte at han ikke kunne huske konkret hvorfor epostene ble sendt, men at han følte seg tråkket på, og derfor skrev i sinne. Mailkorrespondansen viser at tiltalte den 23. mars 2021 hadde bedt om en måneds betalingsutsettelse. Som svar fra [bank1] fikk han en epost med informasjon om hva som kreves for at kunder kan få innvilget en betalingsfri måned. Ettersom tiltalte ikke oversendte etterspurt dokumentasjon fikk han den6. april epost fra [bank1] om at de dessverre ikke kunne innvilge ham en betalingsfri måned. Som svar til denne eposten skrev tiltalte den 6. april at «Nav vil ikke prate med meg så håper alle dør en grusom død». Den 25. mai 2021 ba tiltalte igjen om å kunne betale et mindre beløp den måneden. Igjen fikk han svar om at det måtte innsendes dokumentasjon. Den 28. mai sendte F, ansatt i Collections-avdelingen, epost til tiltalte om at forfalt krav ville oversendes inkasso. Som svar på denne eposten sendte tiltalte den 13. juni to eposter med totalt ti bilder av døde og maltrakterte mennesker.
F forklarte for retten at de var tre ansatte på avdelingen, og at det var tilfeldig hvem av dem som åpnet innkomne eposter. Hun hadde åpnet epostene med bildene en morgen hun var kommet på jobb og forklarte at hun ble svært sjokkert over bildene. Hun oppfattet epostene som skremmende, særlig i lys av at tiltalte tidligere hadde skrevet at han håpet alle i NAV dør en grusom død. Hun forklarte videre at hun de første dagene etter mottaket av bildene hadde vært redd for at tiltalte skulle oppsøke henne. Bildene ble vist til flere på avdelingen, og ifølge F reagerte de ansatte ganske likt, og var alle tre bekymret for om tiltalte kunne finne frem til dem. Det var imidlertid ikke et tema over lengre tid. F forklarte at hun verken før eller i ettertid har opplevd noe liknende, og at hun har tenkt at det måtte være snakk en person i an alvorlig personlig krise.
Slik retten ser det er epostforsendelsene rammet av straffeloven § 266. Det er isolert sett hensynsløst å sende denne typen bilder til andre, og særlig når bildene må sees i lys av tidligere eposter om tiltaltes dødsønsker for andre institusjoner eller etater. Dette er utvilsomt skremmende og plagsomt og ligger godt utenfor «dagliglivets små krenkelser». Det skaper utrygghet omkring hva som vil kunne skje neste gang. Retten finner det ikke tvilsomt at tiltaltes erkjente handlinger krenket mottakerens fred, og at grensen for det straffbare er overskredet. Som nevnt finner retten det ikke avgjørende at tiltalte ikke kjente til hvem som konkret ville være mottaker av epostene, så lenge den hensynsløse adferden rent faktisk rammet minst en fysisk person og denne opplevde uro og utrygghet på grunn av den.
Retten finner det videre ikke tvilsomt at tiltalte handlet med tilstrekkelig forsett. Det kreves at tiltalte hadde forsett om alle momenter som gjør at gjerningsbeskrivelsen i straffebudet er oppfylt, jf. blant annet Rt-2006-466 avsnitt 19. I lys av ovennevnte finner ikke retten at det kreves at tiltalte hadde forsett om hvem som skulle motta eposten, så lenge han hadde forsett om at en aller flere fysiske personer skulle motta disse. Dette finner ikke retten tvilsomt. Retten er heller ikke i tvil om at tiltalte hadde forsett om at mottakeren skulle oppleve epostene som skremmende eller plagsom.
De subjektive og objektive vilkår for straff er oppfylt, og tiltalte skal dømmes i henhold til tiltalebeslutningens post I a).
Retten finner det bevist utover enhver rimelig tvil at tiltalte søndag 13. juni 2021 sendte epost til en ansatt i [bank2], B, med bilder av døde og til dels maltrakterte mennesker.
Også for denne posten har tiltalte erkjent straffeskyld, men forklarte at han ikke kan huske så mye av kontakten med [bank2]. Hensikten var ifølge tiltalte å ved bilder illustrere hva banken gjorde mot ham.
Dokumentasjon av mailkorrespondansen viser at også her ble bildene sendt fra tiltalte som svar på en automatisk generert epost om at hans kreditt stod i fare for å bli sendt til inkasso. I eposten fra tiltalte er det tre bilder døde, til dels ille tilredte, personer.
B forklarte for retten at det var tilfeldig at hun åpnet eposten, og ikke en av de andre i avdelingen. Hun hadde også tidligere svart tiltalte på epost vedrørende betalingsutsettelse, og hadde i likhet med [bank1] bedt ham sende inn dokumentasjon. En av hennes kollegaer hadde dessuten vært i kontakt med ham per telefon etter at tiltalte i epost truet med å ta sitt eget liv.
B forklarte videre at hun ble sjokkert over bildene, og at dette påvirket henne i noen dager etter mottakelsen. Hun hadde mareritt om natten og fikk flashback av bildene i løpet av dagene som fulgte. Selv om bildene ikke plager henne nå lenger, forklarte hun at hun aldri vil glemme dem.
På samme måte som for post I a) finner retten det ikke avgjørende at eposten ikke var sent til eller tilsiktet en spesifikk person, så lenge det er utvilsomt at eposten rent faktisk ble åpnet av et fysisk menneske som opplevde eposten krenkende. Retten er i likhet med ved post I a) heller ikke her i tvil om at tiltalte hadde nødvendig fortsett.
Retten finner etter dette at eposten rammes av strl. § 266, og at tiltalte hadde nødvendig forsett. De subjektive og objektive vilkårene for straff er oppfylt, og tiltalte skal straffes i henhold til tiltalens post I b).
Retten finner det bevist utover enhver rimelig tvil at tiltalte i perioden 1. september til 3. november 2021 sendte flere eposter til Namsfogden i Innlandet hvor han blant annet fremsatte trusler om selvmord og ga utrykk for at namsfogden var ansvarlig for hans død, samt et bilde av en person med et stort kytt i brustet med følgende tekst «dette gjør dere mot meg mordere».
Tiltalte har for denne posten forklart seg tilsvarende som for de ovennevnte. Dokumentasjonen av innsendinger fra tiltalte til namsfogden viser at tiltalte over en lengre periode har sendt beskjeder i ulike formater hvor teksten i all hovedsak knytter seg til hans eget selvmord og at namsfogden er skyld i at tiltalte vil ta livet sitt. Tiltalte må ha logget seg inn via bankID på namsfogden sine nettsider, for deretter å sende ulike digitale henvendelser i de tre sakene namsfogden hadde registrert på ham. Det innebar at det har vært ulike saksbehandlere som har åpnet de ulike henvendelsene. Først da namsfogden mottok bilde av en mann med stort kutt i brystet og teksten «dette gjør dere mot meg mordere» ble det besluttet å anmelde.
Vitnet G forklarte at hun ikke var den første som åpnet eposten med bildet, men at hun ble tilkalt av saksbehandler som åpnet eposten. Hun forklarte at eposten gjorde både henne og saksbehandler veldig opprørt, og han tenkte på det i flere dager etterpå.
Også denne eposten, sett sammen med de tidligere oversendte beskjedene om selvmord, finner retten at omfattes av straffeloven § 266. Retten er heller ikke i tvil hva gjelder tiltaltes forsett. Selv om han ikke var kjent med hvem som ville åpne eposten, hadde han utvilsomt fortsett om at en fysisk person skulle åpne den og at bildet for vedkommende skulle medføre et ubehag som går langt utover dagliglivets mindre krenkelser.
De subjektive og objektive vilkårene for straff er oppfylt og tiltalte dømmes i henhold til tiltalens post I c).
Videre finner retten det bevist utover enhver rimelig tvil at tiltalte torsdag 18. november 2021 kl. 14.32 sendte en e-post til Innlandet politidistrikt hvor han skrev: «Dere alle namsmann politi sherriffet trur dere er jævelife tøffe men har ødlagt bsarna og det som var kona mi og alle mæ bo ure i snøen og fryse ihkjel i vimtrer jeg tar selmor mot en politibi ellertrailer». Eposten inneholdt seks bilder av døde og svært blodige mennesker, samt avkuttede kroppsdeler. Deretter sendte han kl. 14:43 en epost hvor det stod: «Dette har dere gjort mot meg nå dere drepte meg nå og ikke kom for jeg er død og alle her vet det nå så hol dere til helvete unna her dere som bare skal være jøvelige tøffe og liker å prøve å drepe meg so den forrige gjorde med våpen og alt synes dere bare er morrro». Epostene er dokumentert for retten, og det er ikke tvilsomt at det var tiltalte som sendte disse.
Politibetjent H forklarte for retten at epostene ble sendt til postmottaket og åpnet av en av sekretærene. Vedkommende reagerte på epostene og bildene og tok derfor kontakt med etterforskningsleder, som igjen ba H vurdere å anmelde.
Selv om retten ikke hørte direkte fra sekretæren som først åpnet eposten, eller fikk noen utdypende forklaring knyttet til hvordan det ble oppfattet å åpne disse epostene, finner ikke retten det tvilsomt at epostene, i likhet med tiltalens post I for øvrig, er av en slik karakter at det er klart at disse må anses som en hensynsløs adferd som krenker en annen fred. Epostene har utvilsomt kommet frem til en fysisk person, og vedkommende har reagert svært negativt på innholdet. Retten finner derfor at de objektive vilkår for straff er oppfylt også her.
Videre finner retten at tiltalte utvilsomt har hatt fortsett om et en fysisk person skulle motta epostene og oppleve innholdet som skremmende og krenkende. Det har ikke betydning at tiltalte ikke visste konkret hvem som ville åpne epostene. Dermed er også de subjektive vilkår for straff oppfylt.
Tiltalte skal dømmes i henhold til tiltalebeslutningens post I grunnlag d).
Tiltalens post II gjelder tre tilfeller av trusler etter straffeloven § 263. Etter denne bestemmelsen skal det straffes med bot eller fengsel i inntil ett år dersom en med ord eller handling «truer med straffbar adferd under slike omstendigheter at trusselen er egnet til å fremkalle alvorlig frykt».
Retten finner det bevist utover enhver rimelig tvil at tiltalte fredag 9. oktober 2020 ca. kl 14.00, fremsatte trusler mot C, ansatt i NAV, over en telefonsamtale. Han sa blant annet at «dere kan henge dere alle sammen». Etter samtalen sendte han en SMS, med innholdet: «Du har øyeblikkelig drept faren til to fine gutter og kona mi jevlig nazikjerring (og emogier som ikke lot seg tyde og flere kiste-emojier) håper du dør jevlig saaakte og piines i flere uker». Ved bevisvurderingen legger retten vekt på meldingen, som er dokumentert, samt forklaringen fra C.
Retten finner imidlertid at verken det tiltalte sa over telefon eller det han skrev i etterfølgende SMS kan anses som en trussel om straffbar atferd. Det er forskjell på å uttale at en håpet at noen vil dø, og det å komme med en drapstrussel. Selv om retten legger til grunn at det verbale angrepet kom overraskende på C, da det ikke syns å være foranlediget av noe spesielt, er retten kommet til at det ikke er å anse som en trussel etter strl. § 266.
Derimot finner retten at tiltalte har utvist hensynsløs adferd, jf. strl. § 266. Det vises til at retten står fritt til å anvende et annet straffebud enn det som er angitt i tiltalen, jf. strpl. § 38, så fremt retten ikke går utenfor det forhold tiltalen gjelder, og at bestemmelsen som benyttes ikke har en vesentlig annen rettslig karakter enn den bestemmelsen som er angitt i tiltalen. Sentrale momenter ved denne vurderingen er om straffebudene tar sikte på å beskytte vesensforskjellige interesser, de grunnleggende trekk ved gjerningsbeskrivelsene, og om det er stor forskjell på strafferammene, jf. Rt-2011-172 avsnitt 19.
Slik retten ser det er det ikke problematisk å omsubsumere fra § 263 til § 266. Det er tale om det samme faktiske forholdet som tiltalen gjelder og bestemmelsene er ment å beskytte forholdsvis tilsvarende interesser. Det vises her til følgende uttalelser i LA-2022-83223:
«Lagmannsretten bemerker at bestemmelsene om trusler (§ 263) og hensynsløs atferd (§ 266) begge er plassert i straffeloven kapittel 24, som inneholder bestemmelser til vern av den personlige frihet og fred. Det framgår av forarbeider og teori at straffeloven § 266 normalt ikke skal brukes i konkurrens med den mer alvorlige bestemmelsen i § 263 om trusler, jf. Magnus Matningsdal, Straffeloven 2005. Lovkommentar, § 266. Hensynsløs atferd, note 10.1, Juridika, ajourført pr. 1. januar 2022.»
Selv om strafferammen for hensynsløs atferd i utgangspunktet er høyere enn trusler, viser praksis at hensynsløs adferd ikke som utgangspunkt straffes strengere enn trusler, og det vises igjen til uttalelsen fra lagmannsretten nevnt over. Det bemerkes at dette også var et tema under hovedforhandlingen.
Retten finner følgelig at den står fritt til å anvende strl. § 266 på forholdet i post II a).
Både tiltaltes uttaler over telefon, samt den påfølgende SMSen er etter rettens syn å anse som skremmende og plagsom opptreden som krenket mottakerens fred. C forklarte for retten at hun opplevde det hele som ubehagelig og at hun ble sittende med en dårlig følelse.
Retten er heller ikke i tvil om at tiltalte hadde forsett om at C skule oppfatte krenkelsen. Det vises her særskilt til at han ikke holdt seg til utbruddet over telefon, men også valgte å sende henne en SMS umiddelbart etterpå.
De subjektive og objektive vilkår for straff er oppfylt, og tiltalte skal straffes for brudd på straffeloven § 266.
Ved bevisvurderingen av post II grunnlag b) har retten delt seg i et flertall og et mindretall.
Rettens mindretall, meddommer Lindberg, anser det bevist utover enhver rimelig tvil at tiltalte tirsdag 23. november 2020, i forbindelse med et møte med NAV og Psykisk Helse og Rus, uttalte at NAV hadde ødelagt livet hans og at de var skyld i at familien hans snart måtte leve uten han. Videre at tiltalte pekte på D og uttalte at han skulle dø. Mindretallet har ved vurderingen vektlagt Ds forklaring. Selv om D ikke kunne huske drapstrusselen i sitt avhør med politiet, mener mindretallet at dette må begrunnes med at avhøret skjedde lenge etter hendelsen, og at D på tidspunktet for avhøret ikke hadde tenkt på hendelsesforløpet på en stund. Videre vektlegger mindretallet at D forklarte at også den tredje personen som var med i møtet, i ettertid hadde sagt til ham at han ble drapstruet.
Flertallet, dommerfullmektig Assev og meddommer Kjøllesdal Dyrud, har vært i betydelig tvil, men kommet til at det ikke kan anses som bevist utover enhver rimelig tvil at det ble fremsatt en drapstrussel mot D. Flertallet er ikke i tvil om at tiltalte i møtet kom med en strøm av ord, samt truet med å ta sitt eget liv. Flertallet er heller ikke av den oppfatning at D har løyet i sin forklaring. Det at D ikke kunne huske å ha mottatt en drapstrussel under avhør, på tross av at han ble spurt særskilt tre ganger om hvorvidt det ble uttalt noe spesielt som fikk ham til å avslutte møtet, syns imidlertid påfallende. Når politiet deretter «minner ham på» at det ble fremsatt en drapstrussel, er det etter retten syn vanskelig å være sikker på at det D forklarte for retten er ekte minner, eller om det er såkalte falske minner som har oppstått som følge av politiets påminnelse. Ettersom retten ikke har andre, mer tidsnære bevis, eller har hørt andre vitneforklaringer om samtalen, finner flertallet at de ikke kan utelukke muligheten for at nettopp disse ordene ikke ble sagt, og at tvilen her må komme tiltalte til gode.
Flertallet finner ikke at det som skjedde under møtet, når en ser bort fra drapstrusselen, er et forhold som egner seg til å subsumere under straffeloven § 266. Flertallet finner følgelig at tiltalte må frifinnes for tiltalens post II grunnlag b).
Post II grunnlag c) gjelder også trusler, jf. straffeloven § 263.
Retten finner det bevist utover enhver rimelig tvil at tiltalte torsdag 18. november 2021 ca. kl. 12.00, i forbindelse med at politibetjent E skulle foreta et avhør av han over telefon, ropte en rekke ukvemsord som blant annet «drittsekk» og «forpulte jævel». Videre sa han: «jeg skal drepe deg». Retten har ved bevisvurderingen lagt vekt på forklaringen fra E, som ikke er motsagt av tiltalte.
Det er ikke tvilsomt at det rent faktisk ble fremsatt en drapstrussel, og at dette er en trussel om straffbar atferd. Spørsmålet retten må ta stilling til er om trusselen var egnet til å fremkalle alvorlig frykt.
E forklarte for retten at han ikke oppfattet uttalelsene som truende, skremmende eller på annen måte støtende. Derimot oppfattet han tiltalte som sint, og at det han sa kom som en talestrøm. Slik E oppfattet det fremstod talestrømmen som et symptom på sykdom, og det virket ikke som tiltalte hadde kontroll på hva han sa.
Det er imidlertid ikke noe krav om at den fornærmede opplever alvorlig frykt, så lenge uttalelsene objektivt sett er egnet til å fremkalle alvorlig frykt. Dette avgjøres ikke bare på grunnlag av trusselens innhold, men i stor grad også på sammenhengen trusselen er fremsatt i, jf. Rt-2008-1350 avsnitt 12, hvor det videre uttales i avsnitt 13:
«Det ligger i det jeg nå har sagt at det ikke kan felles for overtredelse av straffeloven § 227 første straffalternativ alene fordi truslene etter sitt innhold går ut på noe som typisk og erfaringsmessig gir grunn til alvorlig frykt. For den dømmende rett må det være hevet over all rimelig og forstandig tvil at trusselen er egnet til å skape slik frykt ut fra den konkrete sammenhengen.»
Retten har vært i betydelig tvil, men har kommet til at tiltales uttalelser har fremkommet på en slik måte at de objektivt sett ikke var egnet til å fremkalle alvorlig frykt. Uttalelsen fremstår uprovoserte og er fremsatt som en del av et generelt og noe uforståelig utbrudd. Selv drapstrusler i seg selv ikke nødvendigvis blir mindre skremmende av at den som uttaler dem fremstår som forstyrret, mener retten at det i dette tilfellet syns såpass klart at det ikke var noen realitet i truslene, at det derfor ikke er hevet over all rimelig og forstandig tvil at trusselen var egnet til å fremkalle alvorlig frykt.
I lys av hvordan E oppfattet uttalelsene fra tiltalte, kan ikke retten se at forholdet kan anses som hensynsløs adferd etter strl. § 266 heller. Denne bestemmelsen henviser i større grad til en subjektiv vurdering enn ved trusler etter § 263. Retten finner det dessuten usikkert om tiltalte hadde forsett om at E skulle oppfatte krenkelsen, ettersom det hele fremkom som en foss av ord uten særlig substans.
Tiltalte blir etter dette å frifinne for post II grunnlag c.
Retten skal utmåle straff for fem tilfeller av hensynsløs adferd, jf. straffeloven § 266.
Straffeloven § 79 første ledd bokstav a om det såkalte straffskjerpelsesprinsippet kommer til anvendelse og det skal utmåles en felles straff for alle forholdene.
Aktors påstand knytter seg til tre tilfeller av trusler og fire tilfeller av hensynsløsadferd. Retten har kommet til at tiltalte kun skal straffes for fem tilfeller av hensynsløs adferd, og aktors påstand kan følgelig ikke tas til følge.
Krenkelse av en annens fred etter straffeloven § 266, vil ofte straffes med bøter, men vil også etter omstendighetene kunne gi ubetinget eller betinget fengsel. I foreliggende sak skal det utmåles straff for fem tilfeller innenfor en forholdsvis kort periode. Etter rettens syn gjør både allmennpreventive og individualpreventive hensyn seg gjeldende
Det foreligger lite sammenliknbar rettspraksis som kan gi veiledning for utmålingen, men finner noe veiledning i LG-2021-26025. Slik retten ser kan ikke noen av overtredelsene anses å ligge helt i det nedre sjikt av det straffebestemmelsen gjelder. Særlig gjelder dette bildene tiltalte sendte, som alle fremstår som groteske.
På den annen side er det ingen av de fornærmede som har forklart at de har tenkt på oversendelsene i mer enn noen dager etter mottak. De fornærmede syns dessuten å ha forstått at oversendelsene kom fra en mann i dyp personlig krise, og som ikke hadde noen reelle planer om å ramme dem direkte eller på annen måte.
Retten finner likevel at oversendelsen er så alvorlige og grafiske, samt at tiltalte har gjentatt tilsvarende overtredelser flere ganger innenfor forholdsvis kort tid, slik at forholdene samlet sett ligger i grenseland mellom betinget og ubetinget fengsel.Tiltalte er imidlertid ikke tidligere straffet for tilsvarende. Dette underbygger at handlingsmønsteret som tiltalen viser er noe som kommer av at tiltalte har hatt det svært vanskelig, både psykisk og økonomisk i perioden.
Videre har tiltalte erkjent alle forhold, og selv om dette ikke har hatt særlig prosessøkonomisk gevinst, skal det tillegges vekt i formildende retning.
Tiltalte har dessuten forsøkt å ta tak i problemene sine, og følges opp tett av psykolog. Han har tatt sinnemestringskurs, og hans psykolog forklarte at dette syns å ha hatt en positiv påvirkning på tiltalte.
Det er etter rettens syn heller ikke tvilsomt at saken har hatt betydelig liggetid. Retten bemerker i den forbindelse at tiltalte allerede i desember 2020 erkjente straffeskyld for post II a) og b). Likevel ble ikke D og C avhørt før i april 2022. For forholdene som stammer fra 2021 syns det heller ikke å ha blitt foretatt etterforskning som kan begrunne at saken først kommer opp ett år etter hendelsene. Dette er derfor forhold som skal tillegges betydning i tiltaltes favør ved straffeutmålingen.
Retten finner etter dette at straffen må gjøres betinget med en prøvetid på to år. Den subsidiære fengselsstraffen settes til 30 dager.
Aktor har nedlagt påstand om at tiltalte skal idømmes sakskostnader.
Tiltalte domfelles og skal således som hovedregel dømmes til å betale sakskostnader jf. straffeprosessloven § 436. Det er opp til rettens skjønn å ilegge saksomkostninger. Sakskostnader skal bare idømmes dersom det antas mulig å oppnå betaling, jf. straffeprosessloven § 437 tredje ledd.
Det vises til at tiltalte står uten særlige økonomiske ressurser samt en større gjeldsbyrde. Retten finner følgelig at sakskostnader ikke idømmes.
Dommen er avsagt under dissens hva gjelder tiltalens post II b).
DOMSSLUTNING
Fullbyrding av straffen utsettes med en prøvetid på to år jf. straffeloven 2005 § 34.
Post I a) til d) omhandler fire tilfeller av hensynsløs adferd, jf. straffeloven § 266, i form av e-poster sendt til Collection-avdelingen i [bank1], [bank2], Namsfogden i Innlandet og Innlandet politidistrikt.
Etter bestemmelsen i § 266 skal det staffes med bot eller fengsel opptil to år dersom en «ved skremmende eller plagsom opptreden eller annen hensynsløs adferd førfølger en person eller på annen måte krenker en annens fred». Bestemmelsen er en videreføring av straffeloven av 1902 § 390a. Om den nærmere forståelsen av begrepet «hensynsløs atferd» vises til Høyesteretts avgjørelse i Rt-2014-669 avsnitt 17 flg.:
«På bakgrunn av ordlyden og de forarbeidsuttalelsene jeg har nevnt, legger jeg til grunn at en fredskrenkelse først blir straffbar etter § 390a dersom den går markert ut over slike ubehageligheter som alminnelig menneskelig samkvem regelmessig kan føre med seg. En krenkelse rammes således bare dersom den kan karakteriseres som «hensynsløs», eller som «kvalifisert klanderverdig», se Matningsdal og Bratholm, kommentarutgave til straffeloven, tredje del, side 230.
Det må foretas en konkret helhetsvurdering av om et forhold faller inn under bestemmelsen, jf. Rt-2010-845 avsnitt 14. Omstendigheter som når og hvor handlingen ble begått, om den hadde et aktverdig formål og fornærmedes opptreden vil ofte være sentrale elementer i denne vurderingen»
Straffebudet beskytter etter sin ordlyd fysiske personer, og det er i kommentaren til straffeloven med videre henvisning til Rt-1979-1697 og Rt-1979-1606 antatt at juridiske personer ikke er vernet når straffebudet forutsetter følelsesmessige fornemmelser. Problemstillingen har imidlertid ikke vært særskilt drøftet verken i lovforarbeidene eller i rettspraksis. Retten viser til at Høyesterett i Rt-1979-1697 nøyer seg med å bemerke at:
«I den her nevnte sak har retten bygget på at også offentlige og private institusjoner som sådanne er beskyttet av bestemmelsen. Denne forståelse av loven er ikke vurdert i dommen eller saksdokumentene for øvrig. Heller ikke berøres spørsmålet om de personer som mottok telefonene har vært utsatt for en fredskrenkelse. (...) Det er imidlertid ikke nødvendig å gå nærmere inn på disse spørsmål fordi det ikke foreligger påtalebegjæring fra fornærmede. Etter § 390 a er dette en forutsetning for straff.»
Det uttrykte vilkåret i strl. 1902 § 390a, om påtalebegjæring fra de fornærmede er ikke tatt med i ordlyden til den nye bestemmelsen i § 266, og gjelder ikke lengre, jf. Ot.prp.nr.22 (2008–2009) s. 147-148.
Hva gjelder dommen inntatt i Rt-1979-1606 gjelder denne krenkelse av æresfølelsen i § 246 til straffeloven av 1902, hvor Høyesterett antar at juridisk person ikke er vernet etter denne bestemmelsen. Det er imidlertid grunn til å påpeke at det er en forskjell mellom bestemmelsen mellom æreskrenkelse og hensynsløs atferd, da det er vanskelig å se for seg at en juridisk person som sådan har «æresfølelse», jf. Rt-1979-1606 og Rt-1985-1421. En hensynsløs atferd vil til sammenlikning ha større evne til å kunne gå ut over enkeltpersoner, selv om atferden i utgangspunktet ikke er rettet mot en spesifisert person.
Det er flere dommer fra underinstansene som gjelder hensynsløs adferd rettet mot organisasjoner, institusjoner eller etater, hvor henvendelsen ikke er rettet mot en spesifisert person, men hvor det at henvendelsen rent faktisk kom frem til en fysisk person anses som nok at forholdet kan subsumeres under strl. § 266, se LG-2022-101856, TSTRO-2018-157879 og TOSLO-2019-56952.
I LG-2022-101856 viser lagmannsretten til tingrettens drøftelse, hvor det fremgår:
«Serviceklageskjemaet som tiltalte sendte til NAV den 1. mars 2022 var ikkje retta mot enkeltpersonar. Men formuleringane var utvilsomt skremmande for dei tilsette i etaten. Tiltalte skreiv at han skal «finne den ansvarlige» og «stjel fra meg og ja, øye for øye, tann for tann.» Vidare skreiv han at «Kontakter dere politiet vil det få ekstreme konsekvenser for alle impliserte».»
Tilsvarende i TOSLO-2019-56952, hvor retten konkluderer med at det ikke stilles noe krav om individualisering så fremt det kan bevises at henvendelsen kom frem til en fysisk person.
Slik retten ser det må dette innebære en korrekt forståelse av bestemmelsen i § 266. Uavhengig av om juridiske personer er dekket av bestemmelsen, må tilfeller der det er sendt krenkende innhold til en epostadresse, hvor en fysisk person har vært mottaker, omfattes av bestemmelsen. I motsetning til ved æreskrenkelser er det etter rettens syn ikke tvilsomt at en person kan oppfatte en epost som skremmende og krenkende selv om denne ikke var personlig rettet til vedkommende.
Retten finner det ikke tvilsomt at tiltalte i perioden 6. april til 13. juni 2021 sendte flere eposter til Collection-avdelingen i [bank1] hvor han blant annet skrev «Nav vil ikke prate med meg så håper alle dør en grusom død» og bilder av døde og til dels maltrakterte mennesker. Tiltalte har erkjent å ha sendt epostene, og det er dokumentert at disse ble sendt fra hans epostadresse.
Tiltalte forklarte at han ikke kunne huske konkret hvorfor epostene ble sendt, men at han følte seg tråkket på, og derfor skrev i sinne. Mailkorrespondansen viser at tiltalte den 23. mars 2021 hadde bedt om en måneds betalingsutsettelse. Som svar fra [bank1] fikk han en epost med informasjon om hva som kreves for at kunder kan få innvilget en betalingsfri måned. Ettersom tiltalte ikke oversendte etterspurt dokumentasjon fikk han den6. april epost fra [bank1] om at de dessverre ikke kunne innvilge ham en betalingsfri måned. Som svar til denne eposten skrev tiltalte den 6. april at «Nav vil ikke prate med meg så håper alle dør en grusom død». Den 25. mai 2021 ba tiltalte igjen om å kunne betale et mindre beløp den måneden. Igjen fikk han svar om at det måtte innsendes dokumentasjon. Den 28. mai sendte F, ansatt i Collections-avdelingen, epost til tiltalte om at forfalt krav ville oversendes inkasso. Som svar på denne eposten sendte tiltalte den 13. juni to eposter med totalt ti bilder av døde og maltrakterte mennesker.
F forklarte for retten at de var tre ansatte på avdelingen, og at det var tilfeldig hvem av dem som åpnet innkomne eposter. Hun hadde åpnet epostene med bildene en morgen hun var kommet på jobb og forklarte at hun ble svært sjokkert over bildene. Hun oppfattet epostene som skremmende, særlig i lys av at tiltalte tidligere hadde skrevet at han håpet alle i NAV dør en grusom død. Hun forklarte videre at hun de første dagene etter mottaket av bildene hadde vært redd for at tiltalte skulle oppsøke henne. Bildene ble vist til flere på avdelingen, og ifølge F reagerte de ansatte ganske likt, og var alle tre bekymret for om tiltalte kunne finne frem til dem. Det var imidlertid ikke et tema over lengre tid. F forklarte at hun verken før eller i ettertid har opplevd noe liknende, og at hun har tenkt at det måtte være snakk en person i an alvorlig personlig krise.
Slik retten ser det er epostforsendelsene rammet av straffeloven § 266. Det er isolert sett hensynsløst å sende denne typen bilder til andre, og særlig når bildene må sees i lys av tidligere eposter om tiltaltes dødsønsker for andre institusjoner eller etater. Dette er utvilsomt skremmende og plagsomt og ligger godt utenfor «dagliglivets små krenkelser». Det skaper utrygghet omkring hva som vil kunne skje neste gang. Retten finner det ikke tvilsomt at tiltaltes erkjente handlinger krenket mottakerens fred, og at grensen for det straffbare er overskredet. Som nevnt finner retten det ikke avgjørende at tiltalte ikke kjente til hvem som konkret ville være mottaker av epostene, så lenge den hensynsløse adferden rent faktisk rammet minst en fysisk person og denne opplevde uro og utrygghet på grunn av den.
Retten finner det videre ikke tvilsomt at tiltalte handlet med tilstrekkelig forsett. Det kreves at tiltalte hadde forsett om alle momenter som gjør at gjerningsbeskrivelsen i straffebudet er oppfylt, jf. blant annet Rt-2006-466 avsnitt 19. I lys av ovennevnte finner ikke retten at det kreves at tiltalte hadde forsett om hvem som skulle motta eposten, så lenge han hadde forsett om at en aller flere fysiske personer skulle motta disse. Dette finner ikke retten tvilsomt. Retten er heller ikke i tvil om at tiltalte hadde forsett om at mottakeren skulle oppleve epostene som skremmende eller plagsom.
De subjektive og objektive vilkår for straff er oppfylt, og tiltalte skal dømmes i henhold til tiltalebeslutningens post I a).
Retten finner det bevist utover enhver rimelig tvil at tiltalte søndag 13. juni 2021 sendte epost til en ansatt i [bank2], B, med bilder av døde og til dels maltrakterte mennesker.
Også for denne posten har tiltalte erkjent straffeskyld, men forklarte at han ikke kan huske så mye av kontakten med [bank2]. Hensikten var ifølge tiltalte å ved bilder illustrere hva banken gjorde mot ham.
Dokumentasjon av mailkorrespondansen viser at også her ble bildene sendt fra tiltalte som svar på en automatisk generert epost om at hans kreditt stod i fare for å bli sendt til inkasso. I eposten fra tiltalte er det tre bilder døde, til dels ille tilredte, personer.
B forklarte for retten at det var tilfeldig at hun åpnet eposten, og ikke en av de andre i avdelingen. Hun hadde også tidligere svart tiltalte på epost vedrørende betalingsutsettelse, og hadde i likhet med [bank1] bedt ham sende inn dokumentasjon. En av hennes kollegaer hadde dessuten vært i kontakt med ham per telefon etter at tiltalte i epost truet med å ta sitt eget liv.
B forklarte videre at hun ble sjokkert over bildene, og at dette påvirket henne i noen dager etter mottakelsen. Hun hadde mareritt om natten og fikk flashback av bildene i løpet av dagene som fulgte. Selv om bildene ikke plager henne nå lenger, forklarte hun at hun aldri vil glemme dem.
På samme måte som for post I a) finner retten det ikke avgjørende at eposten ikke var sent til eller tilsiktet en spesifikk person, så lenge det er utvilsomt at eposten rent faktisk ble åpnet av et fysisk menneske som opplevde eposten krenkende. Retten er i likhet med ved post I a) heller ikke her i tvil om at tiltalte hadde nødvendig fortsett.
Retten finner etter dette at eposten rammes av strl. § 266, og at tiltalte hadde nødvendig forsett. De subjektive og objektive vilkårene for straff er oppfylt, og tiltalte skal straffes i henhold til tiltalens post I b).
Retten finner det bevist utover enhver rimelig tvil at tiltalte i perioden 1. september til 3. november 2021 sendte flere eposter til Namsfogden i Innlandet hvor han blant annet fremsatte trusler om selvmord og ga utrykk for at namsfogden var ansvarlig for hans død, samt et bilde av en person med et stort kytt i brustet med følgende tekst «dette gjør dere mot meg mordere».
Tiltalte har for denne posten forklart seg tilsvarende som for de ovennevnte. Dokumentasjonen av innsendinger fra tiltalte til namsfogden viser at tiltalte over en lengre periode har sendt beskjeder i ulike formater hvor teksten i all hovedsak knytter seg til hans eget selvmord og at namsfogden er skyld i at tiltalte vil ta livet sitt. Tiltalte må ha logget seg inn via bankID på namsfogden sine nettsider, for deretter å sende ulike digitale henvendelser i de tre sakene namsfogden hadde registrert på ham. Det innebar at det har vært ulike saksbehandlere som har åpnet de ulike henvendelsene. Først da namsfogden mottok bilde av en mann med stort kutt i brystet og teksten «dette gjør dere mot meg mordere» ble det besluttet å anmelde.
Vitnet G forklarte at hun ikke var den første som åpnet eposten med bildet, men at hun ble tilkalt av saksbehandler som åpnet eposten. Hun forklarte at eposten gjorde både henne og saksbehandler veldig opprørt, og han tenkte på det i flere dager etterpå.
Også denne eposten, sett sammen med de tidligere oversendte beskjedene om selvmord, finner retten at omfattes av straffeloven § 266. Retten er heller ikke i tvil hva gjelder tiltaltes forsett. Selv om han ikke var kjent med hvem som ville åpne eposten, hadde han utvilsomt fortsett om at en fysisk person skulle åpne den og at bildet for vedkommende skulle medføre et ubehag som går langt utover dagliglivets mindre krenkelser.
De subjektive og objektive vilkårene for straff er oppfylt og tiltalte dømmes i henhold til tiltalens post I c).
Videre finner retten det bevist utover enhver rimelig tvil at tiltalte torsdag 18. november 2021 kl. 14.32 sendte en e-post til Innlandet politidistrikt hvor han skrev: «Dere alle namsmann politi sherriffet trur dere er jævelife tøffe men har ødlagt bsarna og det som var kona mi og alle mæ bo ure i snøen og fryse ihkjel i vimtrer jeg tar selmor mot en politibi ellertrailer». Eposten inneholdt seks bilder av døde og svært blodige mennesker, samt avkuttede kroppsdeler. Deretter sendte han kl. 14:43 en epost hvor det stod: «Dette har dere gjort mot meg nå dere drepte meg nå og ikke kom for jeg er død og alle her vet det nå så hol dere til helvete unna her dere som bare skal være jøvelige tøffe og liker å prøve å drepe meg so den forrige gjorde med våpen og alt synes dere bare er morrro». Epostene er dokumentert for retten, og det er ikke tvilsomt at det var tiltalte som sendte disse.
Politibetjent H forklarte for retten at epostene ble sendt til postmottaket og åpnet av en av sekretærene. Vedkommende reagerte på epostene og bildene og tok derfor kontakt med etterforskningsleder, som igjen ba H vurdere å anmelde.
Selv om retten ikke hørte direkte fra sekretæren som først åpnet eposten, eller fikk noen utdypende forklaring knyttet til hvordan det ble oppfattet å åpne disse epostene, finner ikke retten det tvilsomt at epostene, i likhet med tiltalens post I for øvrig, er av en slik karakter at det er klart at disse må anses som en hensynsløs adferd som krenker en annen fred. Epostene har utvilsomt kommet frem til en fysisk person, og vedkommende har reagert svært negativt på innholdet. Retten finner derfor at de objektive vilkår for straff er oppfylt også her.
Videre finner retten at tiltalte utvilsomt har hatt fortsett om et en fysisk person skulle motta epostene og oppleve innholdet som skremmende og krenkende. Det har ikke betydning at tiltalte ikke visste konkret hvem som ville åpne epostene. Dermed er også de subjektive vilkår for straff oppfylt.
Tiltalte skal dømmes i henhold til tiltalebeslutningens post I grunnlag d).
Tiltalens post II gjelder tre tilfeller av trusler etter straffeloven § 263. Etter denne bestemmelsen skal det straffes med bot eller fengsel i inntil ett år dersom en med ord eller handling «truer med straffbar adferd under slike omstendigheter at trusselen er egnet til å fremkalle alvorlig frykt».
Retten finner det bevist utover enhver rimelig tvil at tiltalte fredag 9. oktober 2020 ca. kl 14.00, fremsatte trusler mot C, ansatt i NAV, over en telefonsamtale. Han sa blant annet at «dere kan henge dere alle sammen». Etter samtalen sendte han en SMS, med innholdet: «Du har øyeblikkelig drept faren til to fine gutter og kona mi jevlig nazikjerring (og emogier som ikke lot seg tyde og flere kiste-emojier) håper du dør jevlig saaakte og piines i flere uker». Ved bevisvurderingen legger retten vekt på meldingen, som er dokumentert, samt forklaringen fra C.
Retten finner imidlertid at verken det tiltalte sa over telefon eller det han skrev i etterfølgende SMS kan anses som en trussel om straffbar atferd. Det er forskjell på å uttale at en håpet at noen vil dø, og det å komme med en drapstrussel. Selv om retten legger til grunn at det verbale angrepet kom overraskende på C, da det ikke syns å være foranlediget av noe spesielt, er retten kommet til at det ikke er å anse som en trussel etter strl. § 266.
Derimot finner retten at tiltalte har utvist hensynsløs adferd, jf. strl. § 266. Det vises til at retten står fritt til å anvende et annet straffebud enn det som er angitt i tiltalen, jf. strpl. § 38, så fremt retten ikke går utenfor det forhold tiltalen gjelder, og at bestemmelsen som benyttes ikke har en vesentlig annen rettslig karakter enn den bestemmelsen som er angitt i tiltalen. Sentrale momenter ved denne vurderingen er om straffebudene tar sikte på å beskytte vesensforskjellige interesser, de grunnleggende trekk ved gjerningsbeskrivelsene, og om det er stor forskjell på strafferammene, jf. Rt-2011-172 avsnitt 19.
Slik retten ser det er det ikke problematisk å omsubsumere fra § 263 til § 266. Det er tale om det samme faktiske forholdet som tiltalen gjelder og bestemmelsene er ment å beskytte forholdsvis tilsvarende interesser. Det vises her til følgende uttalelser i LA-2022-83223:
«Lagmannsretten bemerker at bestemmelsene om trusler (§ 263) og hensynsløs atferd (§ 266) begge er plassert i straffeloven kapittel 24, som inneholder bestemmelser til vern av den personlige frihet og fred. Det framgår av forarbeider og teori at straffeloven § 266 normalt ikke skal brukes i konkurrens med den mer alvorlige bestemmelsen i § 263 om trusler, jf. Magnus Matningsdal, Straffeloven 2005. Lovkommentar, § 266. Hensynsløs atferd, note 10.1, Juridika, ajourført pr. 1. januar 2022.»
Selv om strafferammen for hensynsløs atferd i utgangspunktet er høyere enn trusler, viser praksis at hensynsløs adferd ikke som utgangspunkt straffes strengere enn trusler, og det vises igjen til uttalelsen fra lagmannsretten nevnt over. Det bemerkes at dette også var et tema under hovedforhandlingen.
Retten finner følgelig at den står fritt til å anvende strl. § 266 på forholdet i post II a).
Både tiltaltes uttaler over telefon, samt den påfølgende SMSen er etter rettens syn å anse som skremmende og plagsom opptreden som krenket mottakerens fred. C forklarte for retten at hun opplevde det hele som ubehagelig og at hun ble sittende med en dårlig følelse.
Retten er heller ikke i tvil om at tiltalte hadde forsett om at C skule oppfatte krenkelsen. Det vises her særskilt til at han ikke holdt seg til utbruddet over telefon, men også valgte å sende henne en SMS umiddelbart etterpå.
De subjektive og objektive vilkår for straff er oppfylt, og tiltalte skal straffes for brudd på straffeloven § 266.
Ved bevisvurderingen av post II grunnlag b) har retten delt seg i et flertall og et mindretall.
Rettens mindretall, meddommer Lindberg, anser det bevist utover enhver rimelig tvil at tiltalte tirsdag 23. november 2020, i forbindelse med et møte med NAV og Psykisk Helse og Rus, uttalte at NAV hadde ødelagt livet hans og at de var skyld i at familien hans snart måtte leve uten han. Videre at tiltalte pekte på D og uttalte at han skulle dø. Mindretallet har ved vurderingen vektlagt Ds forklaring. Selv om D ikke kunne huske drapstrusselen i sitt avhør med politiet, mener mindretallet at dette må begrunnes med at avhøret skjedde lenge etter hendelsen, og at D på tidspunktet for avhøret ikke hadde tenkt på hendelsesforløpet på en stund. Videre vektlegger mindretallet at D forklarte at også den tredje personen som var med i møtet, i ettertid hadde sagt til ham at han ble drapstruet.
Flertallet, dommerfullmektig Assev og meddommer Kjøllesdal Dyrud, har vært i betydelig tvil, men kommet til at det ikke kan anses som bevist utover enhver rimelig tvil at det ble fremsatt en drapstrussel mot D. Flertallet er ikke i tvil om at tiltalte i møtet kom med en strøm av ord, samt truet med å ta sitt eget liv. Flertallet er heller ikke av den oppfatning at D har løyet i sin forklaring. Det at D ikke kunne huske å ha mottatt en drapstrussel under avhør, på tross av at han ble spurt særskilt tre ganger om hvorvidt det ble uttalt noe spesielt som fikk ham til å avslutte møtet, syns imidlertid påfallende. Når politiet deretter «minner ham på» at det ble fremsatt en drapstrussel, er det etter retten syn vanskelig å være sikker på at det D forklarte for retten er ekte minner, eller om det er såkalte falske minner som har oppstått som følge av politiets påminnelse. Ettersom retten ikke har andre, mer tidsnære bevis, eller har hørt andre vitneforklaringer om samtalen, finner flertallet at de ikke kan utelukke muligheten for at nettopp disse ordene ikke ble sagt, og at tvilen her må komme tiltalte til gode.
Flertallet finner ikke at det som skjedde under møtet, når en ser bort fra drapstrusselen, er et forhold som egner seg til å subsumere under straffeloven § 266. Flertallet finner følgelig at tiltalte må frifinnes for tiltalens post II grunnlag b).
Post II grunnlag c) gjelder også trusler, jf. straffeloven § 263.
Retten finner det bevist utover enhver rimelig tvil at tiltalte torsdag 18. november 2021 ca. kl. 12.00, i forbindelse med at politibetjent E skulle foreta et avhør av han over telefon, ropte en rekke ukvemsord som blant annet «drittsekk» og «forpulte jævel». Videre sa han: «jeg skal drepe deg». Retten har ved bevisvurderingen lagt vekt på forklaringen fra E, som ikke er motsagt av tiltalte.
Det er ikke tvilsomt at det rent faktisk ble fremsatt en drapstrussel, og at dette er en trussel om straffbar atferd. Spørsmålet retten må ta stilling til er om trusselen var egnet til å fremkalle alvorlig frykt.
E forklarte for retten at han ikke oppfattet uttalelsene som truende, skremmende eller på annen måte støtende. Derimot oppfattet han tiltalte som sint, og at det han sa kom som en talestrøm. Slik E oppfattet det fremstod talestrømmen som et symptom på sykdom, og det virket ikke som tiltalte hadde kontroll på hva han sa.
Det er imidlertid ikke noe krav om at den fornærmede opplever alvorlig frykt, så lenge uttalelsene objektivt sett er egnet til å fremkalle alvorlig frykt. Dette avgjøres ikke bare på grunnlag av trusselens innhold, men i stor grad også på sammenhengen trusselen er fremsatt i, jf. Rt-2008-1350 avsnitt 12, hvor det videre uttales i avsnitt 13:
«Det ligger i det jeg nå har sagt at det ikke kan felles for overtredelse av straffeloven § 227 første straffalternativ alene fordi truslene etter sitt innhold går ut på noe som typisk og erfaringsmessig gir grunn til alvorlig frykt. For den dømmende rett må det være hevet over all rimelig og forstandig tvil at trusselen er egnet til å skape slik frykt ut fra den konkrete sammenhengen.»
Retten har vært i betydelig tvil, men har kommet til at tiltales uttalelser har fremkommet på en slik måte at de objektivt sett ikke var egnet til å fremkalle alvorlig frykt. Uttalelsen fremstår uprovoserte og er fremsatt som en del av et generelt og noe uforståelig utbrudd. Selv drapstrusler i seg selv ikke nødvendigvis blir mindre skremmende av at den som uttaler dem fremstår som forstyrret, mener retten at det i dette tilfellet syns såpass klart at det ikke var noen realitet i truslene, at det derfor ikke er hevet over all rimelig og forstandig tvil at trusselen var egnet til å fremkalle alvorlig frykt.
I lys av hvordan E oppfattet uttalelsene fra tiltalte, kan ikke retten se at forholdet kan anses som hensynsløs adferd etter strl. § 266 heller. Denne bestemmelsen henviser i større grad til en subjektiv vurdering enn ved trusler etter § 263. Retten finner det dessuten usikkert om tiltalte hadde forsett om at E skulle oppfatte krenkelsen, ettersom det hele fremkom som en foss av ord uten særlig substans.
Tiltalte blir etter dette å frifinne for post II grunnlag c.
Retten skal utmåle straff for fem tilfeller av hensynsløs adferd, jf. straffeloven § 266.
Straffeloven § 79 første ledd bokstav a om det såkalte straffskjerpelsesprinsippet kommer til anvendelse og det skal utmåles en felles straff for alle forholdene.
Aktors påstand knytter seg til tre tilfeller av trusler og fire tilfeller av hensynsløsadferd. Retten har kommet til at tiltalte kun skal straffes for fem tilfeller av hensynsløs adferd, og aktors påstand kan følgelig ikke tas til følge.
Krenkelse av en annens fred etter straffeloven § 266, vil ofte straffes med bøter, men vil også etter omstendighetene kunne gi ubetinget eller betinget fengsel. I foreliggende sak skal det utmåles straff for fem tilfeller innenfor en forholdsvis kort periode. Etter rettens syn gjør både allmennpreventive og individualpreventive hensyn seg gjeldende
Det foreligger lite sammenliknbar rettspraksis som kan gi veiledning for utmålingen, men finner noe veiledning i LG-2021-26025. Slik retten ser kan ikke noen av overtredelsene anses å ligge helt i det nedre sjikt av det straffebestemmelsen gjelder. Særlig gjelder dette bildene tiltalte sendte, som alle fremstår som groteske.
På den annen side er det ingen av de fornærmede som har forklart at de har tenkt på oversendelsene i mer enn noen dager etter mottak. De fornærmede syns dessuten å ha forstått at oversendelsene kom fra en mann i dyp personlig krise, og som ikke hadde noen reelle planer om å ramme dem direkte eller på annen måte.
Retten finner likevel at oversendelsen er så alvorlige og grafiske, samt at tiltalte har gjentatt tilsvarende overtredelser flere ganger innenfor forholdsvis kort tid, slik at forholdene samlet sett ligger i grenseland mellom betinget og ubetinget fengsel.Tiltalte er imidlertid ikke tidligere straffet for tilsvarende. Dette underbygger at handlingsmønsteret som tiltalen viser er noe som kommer av at tiltalte har hatt det svært vanskelig, både psykisk og økonomisk i perioden.
Videre har tiltalte erkjent alle forhold, og selv om dette ikke har hatt særlig prosessøkonomisk gevinst, skal det tillegges vekt i formildende retning.
Tiltalte har dessuten forsøkt å ta tak i problemene sine, og følges opp tett av psykolog. Han har tatt sinnemestringskurs, og hans psykolog forklarte at dette syns å ha hatt en positiv påvirkning på tiltalte.
Det er etter rettens syn heller ikke tvilsomt at saken har hatt betydelig liggetid. Retten bemerker i den forbindelse at tiltalte allerede i desember 2020 erkjente straffeskyld for post II a) og b). Likevel ble ikke D og C avhørt før i april 2022. For forholdene som stammer fra 2021 syns det heller ikke å ha blitt foretatt etterforskning som kan begrunne at saken først kommer opp ett år etter hendelsene. Dette er derfor forhold som skal tillegges betydning i tiltaltes favør ved straffeutmålingen.
Retten finner etter dette at straffen må gjøres betinget med en prøvetid på to år. Den subsidiære fengselsstraffen settes til 30 dager.
Aktor har nedlagt påstand om at tiltalte skal idømmes sakskostnader.
Tiltalte domfelles og skal således som hovedregel dømmes til å betale sakskostnader jf. straffeprosessloven § 436. Det er opp til rettens skjønn å ilegge saksomkostninger. Sakskostnader skal bare idømmes dersom det antas mulig å oppnå betaling, jf. straffeprosessloven § 437 tredje ledd.
Det vises til at tiltalte står uten særlige økonomiske ressurser samt en større gjeldsbyrde. Retten finner følgelig at sakskostnader ikke idømmes.
Dommen er avsagt under dissens hva gjelder tiltalens post II b).
DOMSSLUTNING
Fullbyrding av straffen utsettes med en prøvetid på to år jf. straffeloven 2005 § 34.
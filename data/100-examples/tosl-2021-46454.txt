Villaks lever den første delen av livet i ferskvann og trekker deretter ut til saltholdig sjøvann. Smoltifisering er betegnelsen på den fysiologiske prosessen laksen gjennomgår mens den ennå er i ferskvann for å være rustet for et liv i sjøen. Villaksen bruker lang tid på å smoltifisere, og prosessen følger en syklus i takt med årstidene.
Oppdrettslaks lever også den første delen av livet i ferskvann og settes deretter ut i sjøvann. Denne saken handler om metoder som gjør oppdrettslaksen rustet for livet i sjøen innenfor en kortere og mer kontrollerbar tidsperiode enn den som gjelder for villaksen. Partene har noe ulikt syn på om disse metodene kvalifiserer til betegnelsen smoltifisering.
Den 12. oktober 2000 innleverte det amerikanske bioteknologiselskapet Marical Inc en internasjonal patentsøknad – WO 02/30182 (heretter kalt WO '182). Overskriften på patentsøknaden var «Methods for Raising Pre-Adult Anadromous Fish». En av oppfinnerne var Dr William Harris. Marical kalte metoden i patentsøknaden for SuperSmolt og fikk også registrert varemerkerett til betegnelsen SuperSmolt. SuperSmoltmetoden består av to trinn. Det ene trinnet handler om å tilsette ulike salter (ioner) i settefiskvannet. Det andre trinnet handler om å gi fisken et fôr tilsatt salt (NaCl). I Norge ble den internasjonale søknaden for patentbeskyttelse av SuperSmolt-metoden innvilget av Patentstyret 9. juni 2008. Det norske patentet fikk registreringsnummer NO 325534 (heretter omtalt som '534), og patentets prioritetsdato var datoen for innlevering av den internasjonale søknaden. Det følger av patentloven § 40 at patenter opprettholdes i inntil 20 år fra prioritetsdatoen, og dette innebærer at '534 utløp 11. oktober 2021.
Stim AS, som er saksøkt, er et norsk selskap som utvikler og selger vaksiner og fiskehelseprodukter til oppdrettsnæringen. Stim hadde opprinnelig et begrenset lisenssamarbeid med Marical om SuperSmolt-metoden. Etter noe tid kjøpte Stim alle rettigheter fra Marical. Avtalene mellom Stim og Marical har begrenset betydning for denne saken, og i den videre gjennomgangen vil retten derfor bare henvise til Stim som rettighetshaver til '534-patentet.
Det nå utløpte '534-patentet er ett av to patenter som partene i saken tvistes om.
Den 23. september 2014 innleverte Stim en europeisk patentsøknad på et fôr som forenkler framgangsmåten i SuperSmolt ved at de to trinnene i framgangsmåten samles i fôret. Stim ga fôret navnet SuperSmolt Feed Only. Stim fikk innvilget produktpatent på fôret av EPO i 2019 – EP 3197 290 (heretter '290). I etterkant av innvilgelsen har det vært reist flere innvendinger til patentet, og prosessen knyttet til '290 i EPO er etter det opplyste fortsatt ikke avsluttet.
I tillegg til at Stim søkte om produktpatent på SuperSmolt Feed Only innga Stim også en avledet søknad til EPO på en framgangsmåte som er basert på samme prinsipp som '290 (alt er samlet i ett fòr), men hvor det er åpnet for bruk av flere alternative ingredienser (alle frie aminosyrer). Samtidig er det i framgangsmåten gitt noen nærmere føringer for hvordan det angitte fôret skal brukes. Stim fikk innvilget framgangsmåtepatentet i 2020 – EP 3 398 449 (heretter '449). Patentet har samme prioritetsdato som '290-patentet. Det har også vært reist innvendinger til innvilgelsen av '449 patentet, og heller ikke denne prosessen er avsluttet i EPO.
Patent '449 er det andre av to patenter som partene i saken tvistes om.
Ewos AS, som er saksøker, er en stor og internasjonal produsent av fiskefôr. Ewos produserer blant annet fôr til settefisk. To av settefiskfôrene til Ewos – Adapt Flex og Adapt Xellerator – er tilsatt salt (NaCl). Stim mener Ewos krenker selskapets patentrettigheter ved salg av disse fôrene.
I Norge har det vært flere rettsprosesser knyttet til de tre patentene '534, '290 og '449.
I februar 2019 begjærte Stim bevissikring mot Ewos for Bergen tingrett. Stim ønsket å få klarlagt om Ewos krenket selskapets patentrettigheter og ba om å få framlagt samtlige resepter og analyser av alle Ewos' «settefiskfôr for bruk i siste periode før overføring fra settefiskfase til påvekstanlegg eller sjø som har vært produsert og omsatt av Ewos AS siden 27. november 2017». Ewos opplyste at selskapet solgte tre fôr til bruk i den aktuelle fasen – Adapt Limno, Adapt Flex og Adapt Clear. Ewos framla analyseresultater og fôrprøver av de tre fôrene. Bergen tingrett mente denne framleggelsen var tilstrekkelig til at Stim kunne vurdere om selskapets patentrettigheter var krenket, og Stims begjæring om tilgang til samtlige resepter for fôrene ble ikke tatt til følge. Saken for Bergen tingrett vil i det følgende bli omtalt som bevissikringssaken.
I juli 2020 begjærte Stim midlertidig forføyning mot både Ewos og Biomar, som er en annen stor fôrprodusent. Stim mente det var sannsynliggjort at de to fôrprodusentene gjorde inngrep i selskapets patentrettigheter. Begjæringene mot de to selskapene ble behandlet samlet av Oslo byfogdembete. Byfogdembetet oppnevnte to sakkyndige og de muntlige forhandlingene i forføyningssaken pågikk i en uke. For Ewos' del anførte Stim det var sannsynliggjort middelbart patentinngrep i de to framgangsmåtepatentene '534 og '449 ved Ewos salg av fôrene Adapt Flex og Adapt Xellerator. Adapt Xellerator inngikk ikke i de fôrene Ewos hadde framlagt opplysninger om i bevissikringssaken, men Stim hadde i etterkant blitt kjent med at Ewos også produserte dette fôret for bruk i siste periode av settefiskfasen. Ewos framla analyser av Adapt Xellerator under saksforberedelsen for Oslo byfogdembete. I kjennelse av 8. desember 2020 konkluderte Oslo byfogdembete med at det ikke var sannsynliggjort at Ewos gjorde middelbart patentinngrep i verken '534 eller '449. Stims begjæring om midlertidig forføyning ble derfor ikke tatt til følge. Stim anket avgjørelsen, men Borgarting lagmannsrett forkastet anken i kjennelse av 12. april 2021. Saken om midlertidig forføyning for Oslo byfogdembete og Borgarting lagmannsrett vil i det følgende bli omtalt som forføyningssaken.
I juni 2018 tok Stim ut ordinært søksmål mot Biomar. Stim anførte at Biomar gjorde middelbart patentinngrep i '534 og direkte patentinngrep i '290 ved utnyttelsen av sitt fôr Intro Tuning, som også er et fôr til settefisk som er tilsatt blant annet salt (NaCl). Biomar svarte med å angripe gyldigheten av begge de to patentene. Tingretten ble satt med fagkyndige meddommere. Etter en hovedforhandling på 10 dager konkluderte Oslo tingrett i dom av 21. februar 2020 med at de to patentene var gyldige. Tingretten mente Biomars fôr i en periode hadde vært en direkte kopi av Stims SuperSmolt Feed Only. For denne kopieringen ble Biomar dømt både for direkte patentinngrep i '290 og brudd på god forretningsskikk. Biomar ble derimot ikke dømt for middelbart patentinngrep i '534. Dommen ble anket av begge parter, og lagmannsretten ble satt med de samme fagkyndige meddommerne som hadde tjenestegjort som sakkyndige i forføyningssaken. Etter en ankeforhandling på 13 dager konkluderte lagmannsretten i dom av 16. mars 2022 også med at de to patentene var gyldige. I motsetning til tingretten mente lagmannsretten at Biomar hadde gjort middelbart patentinngrep i '534 ved salget av Intro Tuning. Biomar ble dømt til å betale én million kroner i erstatning til Stim for dette patentinngrepet. Lagmannsrettens dom er rettskraftig. Saken mellom Stim og Biomar vil i det følgende bli omtalt som Biomarsaken.
Vår sak ble igangsatt ved at Ewos tok ut stevning mot Stim i mars 2021. Saken var anlagt som et negativt fastsettelsessøksmål, og Ewos krevde dom for at selskapet verken gjorde inngrep i patentrettigheter eller brøt god forretningsskikk og inngåtte konfidensialitetsavtaler ved utnyttelsen av Adapt Flex og Adapt Xellerator. Ewos krevde også dom for at '449 skulle kjennes ugyldig. I tilsvaret anførte Stim at Ewos ikke hadde rettslig interesse i det negative fastsettelsessøksmålet. Stim krevde også tilgang til ulike dokumentbevis, herunder alle analyser og resepter av fôrene. Saken ble rettsmeklet i september 2021, men partene kom ikke fram til noen løsning. I kjennelse av 2. oktober 2021 avviste retten det negative fastsettelsessøksmålet under henvisning til manglende rettslig interesse. I og med at denne delen av saken ble avvist konkluderte retten samtidig med at Stims begjæring om bevistilgang ikke skulle tas til følge. Ewos anket avvisningsavgjørelsen, og lagmannsretten konkluderte i kjennelse av 9. februar 2022 med at det negative søksmålet skulle fremmes. Stim anket lagmannsrettens avgjørelse til Høyesterett, men Høyesteretts ankeutvalg forkastet anken i kjennelse av 28. april 2022.
En konsekvens av avgjørelsen om å fremme det negative fastsettelsessøksmålet var at Stims begjæring om bevistilgang gjenoppstod. Begjæringen om bevistilgang ble tatt delvis til følge ved rettens kjennelse av 25. juni 2022. Ewos anket avgjørelsen og lagmannsretten opphevet tingrettens kjennelse om bevistilgang ved kjennelse av 12. august 2022. På dette tidspunktet var det under én måned til hovedforhandlingens oppstart, og retten fant det derfor ikke formålstjenlig å avsi noen ny kjennelse om bevistilgang.
Sommeren 2022 besvarte Stim det negative fastsettelsessøksmålet fra Ewos med positive krav. Stim krevde erstatning fra Ewos både for patentinngrep og brudd på markedsføringsloven og lov om forretningshemmeligheter. Stims krav om erstatning/vederlag ble konkretisert i prosesskriv av 29. august 2022. På dette tidspunktet var det under to uker til hovedforhandlingens oppstart. Ewos mente selskapet ikke hadde mulighet til å forberede et forsvar mot kravet om erstatning/vederlag og ba om at det ble avvist, subsidiært at forhandlingene og pådømmelsen ble delt slik utmålingsspørsmålet ble utsatt til senere behandling. Det subsidiære kravet om deling av saken ble tatt til følge ved rettens beslutning av 6. september 2022.
Hovedforhandling ble gjennomført over 12 rettsdager i perioden 8. – 28. september 2022. Begge parter førte flere vitner og sakkyndige. I rettsboka er det inntatt nærmere detaljer om hvem som forklarte seg og bevisførselen for øvrig.
Under prosedyren framsatte Stim to nye krav/påstandsgrunnlag. Det ene kravet/påstandsgrunnlaget var knyttet til at Ewos skal ha drevet villedende markedsføring under et arrangement for egne kunder. Det andre kravet/påstandsgrunnlag handlet om at Ewos gjorde inngrep i '449 ved framstillingen og utnyttelsen av et ikke navngitt, økologisk fôr. I replikken ga Ewos uttrykk for at selskapet ikke samtykket til at retten behandlet disse kravene/påstandsgrunnlagene. Siden problemstillingen oppstod såpass sent i hovedforhandlingen meddelte retten at den først ville ta stilling til om endringen kunne tillates i forbindelse med dommen.
Retten kan ikke tillate at Stim gjør endringer i krav og/eller påstandsgrunnlag i prosedyren. Ewos har ingen mulighet til å forsvare seg mot argumentasjon og faktiske påstander som presenteres så sent.
Ewos har ikke gjort middelbart patentinngrep i '534 ved salget av Adapt Flex og Adapt Xellerator. Fôrene er ikke «bestemt for» utøvelse av framgangsmåten i patentet. Det bestrides ikke at fôrene er tilsatt salt (NaCl) og at fôrene derfor omfattes av det som er angitt som trinn 2 i framgangsmåten. Trinn 1 i '534 handler imidlertid ikke bare om å ha salter i vannet. Kjernen i oppfinnelsens trinn 1 er å foreta en betydelig økning i ionenivået i den siste perioden før sjøvannsutsett. Oppdrettere som tilsetter kalsium i vannet for å holde et jevnt pH-nivå i hele ferskvannsfasen vil ikke oppnå en slik betydelig økning. Det er ikke sannsynliggjort at noen av Ewos' kunder har tilsatt salter bare i den siste delen av ferskvannsfasen. Kundene til Ewos begår følgelig ikke noe direkte patentinngrep når de anvender fôrene, og følgelig kan heller ikke Ewos' salg av fôr til disse kundene sies å utgjøre noe middelbart patentinngrep etter patentloven § 3 andre ledd, første punktum.
Fôrene til Ewos må under alle omstendigheter anses som en «vare som vanligvis forekommer i handelen». Middelbart patentinngrep er derfor utelukket etter patentloven § 3 andre ledd, andre punktum.
Dersom retten skulle komme til at vilkårene for middelbart patentinngrep i patentloven § 3 andre ledd er oppfylt for '534 kan Ewos uansett ikke dømmes for inngrep under henvisning til læren om Gillette defence. Etter denne læren vil det ikke foreligge inngrep dersom inngrepshandlingen går ut på utnytte fri teknikk. Både saltfôr og tilsetting av salter i vannet tilhørte den frie teknikk på prioritetsdatoen til '534.
Ewos gjør heller ikke middelbart patentinngrep i '449 ved salget av Adapt Flex og Adapt Xellerator. Patentkrav 1 i '449 skal tolkes slik at mengdeangivelsen angitt ved intervallet 1-10 g/kg refererer til summen av alle de frie aminosyrene som måtte utgjøre PVCRmodulatoren. Det er enighet om at Ewos' fôr ligger utenfor dette intervallet.
Også i relasjon til '449 gjøres det gjeldende at forene under alle omstendigheter må anses som en «vare som vanligvis forekommer i handelen» slik at patentinngrep er utelukket etter patentloven § 3 andre ledd, andre punktum.
Subsidiært til spørsmålet om inngrep i '449 gjøres det gjeldende at Ewos har forbenyttelsesrett etter patentloven § 4. Adapt Xellerator var i produksjon og omsetning forut for prioritetsdatoen til patentet. Adapt Flex er en utførelsesform som i relasjon til forbenyttelsesretten må komme i samme stilling som Adapt Xellerator.
Dersom retten ikke skulle være enig med Ewos i at det ikke foreligger inngrep ut fra en tolkning av patentene, anføres det at det ikke foreligger inngrep fordi '449 er ugyldig. Som en første ugyldighetsgrunn vises det til manglende støtte i beskrivelsen. Patentet omfatter enhver fri aminosyre, men patentet beskriver bare én utførelsesform med bruk av fritt tryptofan. Det er ikke sannsynliggjort at effekten kan oppnås med andre frie aminosyrer og patentet må derfor kjennes ugyldig.
Som en andre ugyldighetsgrunn påberopes manglende nyhet. '449 mangler nyhet overfor både WO' 182, fôret FK-Smolt, Adapt Xellerator og artikkelen Basulto fra 1976.
Som en tredje ugyldighetsgrunn påberopes manglende oppfinnelseshøyde. Ved vurderingen av oppfinnelseshøyde vil det være riktig å ta utgangspunkt i FK-Smolt som nærmeste mothold. Dersom det forutsettes at FK-Smolt ikke inneholdt alle de elementer som inngår i fôret i '449 (slik at nyhetskravet er oppfylt) ville det uansett vært nærliggende for fagpersonen å tilsette disse elementene i tråd med ernæringsmessige anbefalinger. Det ville også vært nærliggende for fagpersonen å bruke fôret uten kunstig lysstyring. Selv om man tar utgangspunkt i WO '182 som nærmeste mothold foreligger det oppfinnelseshøyde.
De tre ugyldighetsgrunnene innebærer hver for seg at '449 er ugyldig. Følgelig foreligger det heller ikke patentinngrep fra Ewos' side.
Ewos har ikke brutt markedsføringsloven eller lov om forretningshemmeligheter. Det foreligger ikke noen ulovlig etterligning etter markedsføringsloven § 30. Det er ikke dokumentert at Stim har brukt navnet Xcellerator på fôret som ble solgt som del av SuperSmolt-metoden i Norge, og ingen av Ewos vitner kan huske at de noen gang har merket seg dette navnet. Ewos har ikke utformet Adapt Xellerator-navnet med Stims fôrnavn som insipirasjon eller forbilde. Xcellerator er, i motsetning til SuperSmolt, heller ikke et beskyttet varemerke. Det foreligger ingen urimelig utnyttelse av Stims innsats eller resultater og det foreligger ingen forvekslingsfare.
Ewos har heller ikke utnyttet Stims forretningshemmeligheter. Ewos produserer fôr og driver ikke med oppdrett. Ewos' fôr skiller seg fra Stims fôr blant annet ved at Ewos ikke tilsetter fritt tryptofan. Til tross for mange oppfordringer har Stim fortsatt ikke klart å konkretisere hva slags forretningshemmeligheter Ewos skal ha utnyttet ved produksjonen og salgene av sine fôr.
Ewos har ikke opptrådt i strid med generalklausulen i markedsføringsloven § 25. Det er vanskelig å se at det skulle foreligge elementer i denne saken som ikke allerede er fanget opp av patentloven eller spesialbestemmelsene i markedsføringsloven og forretningshemmelighetsloven. Stim har ikke enerett til å produsere settefiskfôr med salt og Stim har heller ikke enerett til betegnelsen «smoltifiseringsfôr». Hensynet til sunn konkurranse tilsier at retten ikke bør slå ned på Ewos' opptreden dersom denne ikke er strid med Stims enerett. Ewos er for øvrig uenig i Stims framstilling om at Ewos forsøker å skjule sentral informasjon. Ewos har en beskyttelsesverdig interesse i å ikke utlevere alle opplysninger om innholdet i fôrene til en konkurrent. Til tross for dette har Stim fått tilgang til analyser av alle de omstridte fôrene gjennom bevissikringssaken og forføyningssaken. I tillegg har Ewos tilbudt Stim å la en uavhengig tredjeperson granske alle resepter og analyser for å få bekreftet/avkreftet fra uavhengig hold hvorvidt fôrene for eksempel har inneholdt fritt tryptofan. Dersom Stim hadde vært reelt interessert i å få klarlagt de faktiske forhold er det vanskelig å forstå hvorfor selskapet har takket nei til dette tilbudet.
Ewos har lagt ned slik påstand:
Prinsipalt:
Subsidiært:
Retten bør tillate behandling av anførslene om villedende markedsføring og inngrep i '449 ved salg av Ewos' økologiske fôr. Dette er ikke nye krav eller påstandsgrunnlag. Sett i lys av alle endringer retten har tillatt fra Ewos' side kort tid før hovedforhandling ville det utgjøre urimelig forskjellsbehandling å nekte Stim å få anførslene behandlet.
Saken handler om oppsiktsvekkende oppfinnelser – SuperSmolt-metoden og SuperSmolt Feed Only – som har gitt oppdrettere et reelt alternativ til lysstyring for å smoltifisere laksen. Oppfinnelsene har hatt stor suksess i markedet og har blitt anerkjent som oppfinnelser av både norske og europeiske patentmyndigheter, samt av norske domstoler. Til tross for dette opplever Stim at de store internasjonale fôrprodusentene gjør stadige forsøk på å utnytte oppfinnelsen uten å betale Stim rettmessig vederlag. Stim trenger rettens anerkjennelse for sin utviklingsinnsats, og Stim trenger å få rettet opp noe av ubalansen som er skapt ved at Ewos over lengre tid har tatt markedsandeler gjennom å utvikle Stims (og Maricals) innsats.
Generalklausulen i markedsføringsloven § 25 gir overordnede føringer for hvordan aktører i et marked kan opptre. Ewos har opptrådt i strid med disse føringene. Det internasjonale Ewos-konsernet var opprinnelig en samarbeidspartner for Marical og Stim ved at Ewos produserte fôret som inngikk i SuperSmolt-metoden. Gjennom dette samarbeidet fikk Ewos tilgang til fortrolige opplysninger, og Ewos undertegnet også en rekke konfidensialitetsavtaler. I 2019 avsluttet Ewos samarbeidet med Stim. Rundt samme tid lanserte Ewos sine egne fôr som var basert på prinsippene i Stims oppfinnelser og forretningshemmelighetene som Ewos hadde fått tilgang til gjennom samarbeidet med Stim.
Ewos har brutt forretningshemmelighetsloven ved at Ewos har utnyttet opplysninger selskapet fikk om SuperSmolt-metoden. Det er usannsynlig at Ewos ville ha kommet fram til Adapt Flex uten å utnytte Stims teknologi. Stim stiller spørsmål om Ewos Norge kan ha utnyttet at Ewos UK hadde resept på SuperSmolt Feed Only. Ewos-konsernet er gjennomgående tilbakeholdne med å gi ut informasjon, og det er derfor svært krevende for Stim å finne ut av hva som egentlig har skjedd. Usikkerheten rundt de faktiske forhold må gå i disfavør av Ewos.
I Norge ble Stim etter hvert klar over at Ewos hadde et smoltifiseringsfôr med navnet Xellerator. Dette navnet er svært likt navnet på fôret som inngår i SuperSmolt-metoden og som Ewos hadde produsert for Stim. Dette fôret heter Xcelerator. Det er vanskelig å forstå hvorfor Ewos skulle velge navnet Xellerator for sitt fôr hvis ikke hensikten var å bidra til forveksling. Navnevalget framstår særlig påfallende sett i lys av at Ewos' fôr hadde til hensikt å bremse sykdommen HSS hos laksen, som jo er det motsatte av å akselerere. Til tross for at Stim i bevissikringssaken ba om at Ewos la fram opplysninger om alle sine fôr til fisk i smoltifiseringsfasen, opplyste ikke Ewos om dette fôret. Etter Stims syn har Ewos ved utnyttelsen av Adapt Xellerator etterlignet Stims kjennetegn på en slik måte og under slike omstendigheter at det må anses som en urimelig utnyttelse av Stims innsats. Utnyttelsen fører med seg fare for forveksling slik at markedsføringsloven § 30 er brutt. I tillegg til erstatning krever Stim dom for Ewos må endre navn på Adapt Xellerator.
Da Ewos lanserte Adapt Flex ble det lansert som et «smoltifiseringsfôr». Ewos kommuniserte dobbelt til kundene i den forstand at kundene fikk inntrykk at fôret kunne brukes uten lysstyring. Stim har imidlertid enerett til smoltifiseringsfôr som virker uten bruk av kunstig lysstyring. Ewos' doble kommunikasjon til kundene er i strid med generalklausulen i markedsføringsloven § 25. I det samlede bildet må retten også se hen til at Ewos underbygde innsalget av Adapt Flex ved å vise til et forsøk i Chile som viser seg å være utført med et helt annet fôr enn Adapt Flex.
Stim krever erstatning for Ewos' brudd på markedsføringsloven og lov om forretningshemmeligheter. Selv om retten skulle mene at saken er for dårlig opplyst til at det kan konstateres brudd på disse lovene er det på den annen side heller ikke sannsynliggjort at Ewos har opptrådt i samsvar med lovverket. Saken kjennetegnes av stor mangel på informasjon fra Ewos' side. Formelt sett er det ikke noe til hinder for at retten frifinner Stim for Ewos' krav om negativ fastsettelsesdom samtidig som retten frifinner Ewos for Stims krav om erstatning.
Ewos har ved salget av Adapt Flex og Adapt Xellerator gjort middelbart patentinngrep i '534 helt fram til dette patentet utløp i oktober 2021. Stim krever erstatning/vederlag for inngrepet idet Ewos i det minste har opptrådt uaktsomt. Lagmannsretten har i Biomarsaken allerede tatt stilling til en helt parallell problemstilling om middelbart patentinngrep i '534, og denne vurderingen er riktig. Som lagmannsretten framhever må patentreglene undergis en objektiv fortolkning. Det er viktig at reglene om middelbart patentinngrep fortolkes slik at de gir patenthaver en reell mulighet til å stille de ansvarlige til ansvar. I dette tilfellet er det fôrprodusentene – og ikke oppdretterne – som er den primære årsaken til at det begås inngrep i Stims framgangsmåtepatent. Oppdrettere med RAS-anlegg som bruker Ewos fôr samtidig som de bufrer vannet med kalsium vil lett oppnå så høye nivåer av kalsium at PVCR aktiveres fordi kalsiumet akkumuleres. Disse oppdretterne utøver objektivt sett framgangsmåten i '534, og de gjør etter Stims syn direkte patentinngrep. Det er imidlertid ikke nødvendig for retten å ta stilling til om oppdretterne gjør direkte patentinngrep fordi middelbart patentinngrep er en selvstendig inngrepshandling.
Ewos kan ikke høres med at fôrene var en «vare som vanligvis forekommer i handelen» etter patentloven § 3 andre ledd, andre punktum. Også på dette punktet har lagmannsretten foretatt en helt parallell vurdering i Biomarsaken, og denne vurderingen er riktig.
Anførselen om Gillette defence kan heller ikke føre fram. Gillette defence er ikke anerkjent i norsk rett. Patentloven § 61 stenger for at domstolene prejudisielt kan underkjenne patenter i inngrepssaker. Utnyttelse av saltfôr i kombinasjon med tilsetting av kalisium i driftsvannet tilhørte uansett ikke den frie teknikk på patentets prioritetsdato.
I tillegg til at Ewos har gjort inngrep i '534 gjør Ewos ved salget av sine fôr også inngrep i'449. Intervallene i dette patentet på fortolkes slik at 1-10 g/kg viser til mengden av hver enkelt frie aminosyre. En slik fortolkning støttes av patentbeskrivelsen. En begrensning på 1-10 g/kg for det totale innholdet av aminosyrer gir ikke teknisk mening. Det vil heller ikke gi patenthaver noe rimelig verneomfang. Til og med Stims eget fôr SuperSmolt Feed Only inneholder mer frie aminosyrer enn 10 g/kg. Patenter skal tolkes med «a mind willing to understand».
Stim har nylig fått meddelt et patent i Canada hvor det framgår klart at intervallet på 1-10 g/kg relaterer seg til den enkelte frie aminosyre. Dette underbygger Stims fortolkning av intervallene i krav 1 i '449.
Ingen av de ugyldighetsgrunnene Ewos har påberopt for '449 kan føre fram. Patentet har støtte i beskrivelsen. Det stilles ikke særlig strenge krav til teknisk effekt utover at den må være plausibel. Patentsøknaden viser teknisk effekt for frie aminosyrer og dette er ytterligere underbygget gjennom det senere Maltaforsøket som viste teknisk effekt for flere frie aminosyrer.
Vilkårene om nyhet og oppfinnelseshøyde er også oppfylt. Selv om Ewos har påberopt noen nye mothold er vurderingen av disse vilkårene i vår sak reelt sett den samme som da Borgarting lagmannsrett vurderte gyldigheten av '290 i Biomarsaken. Stim mener Borgarting lagmannsrett har gjort en riktig vurdering av disse vilkårene og viser til denne vurderingen.
Stim har nedlagt slik påstand:
Retten har kommet til at Ewos har gjort minst ett middelbart patentinngrep i '534 ved salget av sine fôr og at Stim har krav på erstatning/vederlag etter patentloven § 58. Utmålingen skal behandles i en senere sak, og retten vil ved denne senere behandlingen også ta stilling til de nærmere kriteriene for å fastsette antallet middelbare patentinngrep.
Retten har kommet til at Ewos ikke gjør inngrep i '449 fordi de aktuelle fôrene ligger utenfor rettens fortolkning av intervallet 1-10g/kg. I og med at retten har kommet til at det uansett ikke foreligger inngrep, tar retten ikke stilling til gyldigheten av '449.
Retten har kommet til at Ewos ikke har brutt markedsføringsloven eller lov om forretningshemmeligheter.
I og med at retten skal utmåle erstatning for inngrepet i '534 i en senere sak utstår også avgjørelsen om sakskostnader til saken er endelig avgjort.
Som det framgår av beskrivelsen av sakens bakgrunn framsatte Stim i prosedyren nye krav/påstandsgrunnlag. Det første var knyttet til at Ewos skal ha drevet med villedende markedsføring av Adapt Flex. Det andre var knyttet til at Ewos skal ha solgt et økologisk fôr som faller innenfor '449 uavhengig av hvordan intervallene i dette patentet fortolkes. Ewos protesterte mot endringen. Retten meddelte at den ville ta stilling til om endringen kunne tillates i forbindelse med dommen.
Etter rettens syn innebærer Stims argumentasjon nye krav eller påstandsgrunnlag. Etter tvisteloven § 9-16 kan endringer i krav og påstandsgrunnlag bare foretas etter avsluttet saksforberedelse dersom særlige vilkår er oppfylt. Retten kan ikke se at noen av vilkårene er oppfylt i denne saken. Ved vurderingen har retten lagt vekt på at endringen først framkom etter at bevisførselen var avsluttet. Retten kan ikke se at den har grunnlag til å undergi disse kravene/påstandsgrunnlagene en forsvarlig behandling. Rettens konklusjon er følgelig at det ikke gis samtykke etter tvisteloven § 9-16 til at kravene/påstandsgrunnlagene trekkes inn i saken.
Framgangsmåten i '534 er den opprinnelige SuperSmolt-metoden. Som tidligere nevnt utløp dette patentet oktober 2021. Gyldigheten av '534 er ikke direkte bestridt av Ewos i form av et krav om at patentet skal kjennes ugyldig.
Gyldigheten av '534 ble vurdert av både tingretten og lagmannsretten i Biomarsaken. I begge instanser ble patentet ansett gyldig. I lagmannsrettens dom er det gitt en enkel beskrivelse av hva framgangsmåten i patentet handler om. Beskrivelsen gjengis her:
Som nemnt tidlegare, er NO'534 eit patent på ein framgangsmåte der fisken får eit fôr som er nærare definert i patentkrava, samstundes som det blir tilsett nærmare definerte saltar til ferskvatnet som fisken lever i. Føremålet er i NO'534 skildra som å forbetra oppdrett av pre-vaksen, anadrom fisk. Lagmannsretten oppfattar at prevaksen fisk vil seia fisk som enno ikkje har smoltifisert.
[...]
Patentkrav nr. 1 i NO'534 har slik ordlyd:
Fremgangsmåte for å forbedre oppdrett av pre-voksen anadrome fisk, hvor den prevoksne anadrome fisk blir holdt i ferskvann før overføring til sjøvann, omfattende:
Dei andre patentkrava (krav nr. 2-15) skildrar ulike kombinasjonar av tilsettinga til ferskvatnet (trinn a) og samansetting av fôret (trinn b). Krav 1-12 er skildra som krav knytt til ein framgangsmåte, medan krav 13-15 er skildra som krav knytt til «anvendelse».
Patentkrav nr. 1 i NO'534, jf. sitatet ovanfor, inneheld ei rekkje faguttrykk og framandord. For å skjøna innhaldet, meiner lagmannsretten at det er påkravd å omtala nokre av desse uttrykka/orda nærare.
PVCR er ei forkorting for «Polyvalent Cation Sensing Reseptor», som i patentkrav nr. 1 har blitt oversett til norsk som «polyvalent kation-følende reseptor». Det sakkunnig vitnet, Dr. William Harris, omtalte PVCR som «Polyvalent Cation Receptor Proteins» og forklarte at slike reseptorar/protein også blir omtalte som «Calsium Sensing Receptor Proteins (CaSRs)». Ifølge Harris blei slike protein/reseptorar oppdaga i 1993, og på grunnlag av forsking i tidsrommet 19982002 blei det avdekt at PVCR fungerer som sensorar for kalsium og salinitet, blant anna hos fisk. Lagmannsretten legg til grunn at salinitet er eit uttrykk for mengde oppløyst salt i ei mengde vatn.
Uttrykket «reseptor» er i Store norske leksikon (nettutgåve) omtalt som «bindingssted for signalmolekyler i cellemembranen eller inne i cellen. Begrepet brukes også om sanseceller som reagerer på for eksempel lys, lyd og så videre».
Lagmannsretten oppfattar etter dette at ein PVC-reseptor sansar kalsium og salinitet, og at reseptoren kan spela ei rolle når det gjeld å formidla signal vidare i den aktuelle organismen – i dette tilfellet i fisken.
Patentkrav nr. 1 i NO'534 omtaler tilsetting av PVCR-modulator. «Modulator» er i Store norske leksikon (nettutgåve) omtalt som «den delen av et kommunikasjonssystem som omformer informasjon til et informasjonsbærende signal, egnet til overføring via et kommunikasjonsmedium». Døme på ein modulator er mikrofonen i ein telefon.
Lagmannsretten oppfattar etter dette at patentkrav nr. 1, trinn a, skildrar at det skal bli tilsett ferskvatnet ein PVCR-modulator, det vil seia ein komponent som er i stand til å tilføra PVC-reseptorane til fisken ein funksjonalitet knytt til kommunikasjon/signalgjeving hos fisken.
Etter patentkrav nr. 1 skal det bli tilsett PVCR-modulator til ferskvatnet i tilstrekkeleg mengde for å «modulere ekspresjon og/eller sensitivitet [...]». Lagmannsretten oppfattar at kjernen i dette er at mengda av PVCR-modulator skal vera stor nok til å bringa fram eit utrykk eller ein sensitivitet – at det skal skje ei aktivering. Det følgjer vidare av trinn a at det her er tale om ei aktivering i form av minst ein PVCR i fisken.
Samla sett oppfattar lagmannsretten ordlyden slik at kjernen i trinn a, uttrykt på ein forenkla måte, er at tilsettinga til vatnet skal utnytta PVC-reseptorane til fisken ved at tilsettinga aktiverer desse reseptorane.
Når det gjeld trinn b, oppfattar lagmannsretten at dette trinnet går ut på at fisken får eit fôr som medverkar til eit monaleg høgare nivå av PVCR-modulatoren i serumet (blodet) til fisken fordi den tar til seg fôret.
Kva som er den konkrete verknadsmekanismen i trinn b, er ikkje omtalt i patentkravet. Lagmannsretten oppfattar at verknadsmekansimen i prinsippet kan vera anten direkte frå fôret, eller indirekte, ved at fôret får fisken til å drikka av det vatnet som den lever i, og fisken med det blir påverka av dei verkestoffa som er i vatnet.
I dommen til tingretten er det på side 16-17 gjeve følgjande oppsummering av framgangsmåten i NO'534:
Patentet gjelder altså ikke et bestemt fôr, men derimot en fremgangsmåte som har til hensikt å aktivisere de polyvalente kation-følende reseptorene (PVCR) i fisken, da en slik aktivering utvikler evnen til å tolerere sjøvann uten å måtte gå igjennom simulering av vinter og vår gjennom lysstyring. Metoden består av to trinn og innebærer at fisken blir holdt i ferskvann mens det gis en tilsetning av PVCRmodulatorer til ferskvannet (i praksis Mg2+ og Ca2+), kombinert med en tilsetning til fôret av et middel som bidrar til et betydelig øket nivå av PVCR-modulator i fiskens serum (i praksis NaCl), i en mengde som er tilstrekkelig til at fisken må drikke ferskvannet som nå inneholder PVCR-modulatorer. Den modulering av PVC reseptorer som derved skjer både i fiskens ytre (skinn og gjeller) og indre (gjennom en økning av modulatorer i fiskens blod (serum)), vil gi en effektiv stimulering av sjøvannstoleransen.
De to trinnene som Supersmolt-metoden består av kan begge oppnås ved hjelp av virkemidler som har vært kjent og brukt i oppdrettsnæringen i mange år, også forut for prioritetsdatoen for '534. Trinn 1 – tilsettingen av magnesium- og kalsiumioner i vannet – vil ofte oppnås gjennom såkalt bufring av vannet til settefisken. Bufring handler om å øke vannets evne til å motvirke forsuring (fall i pH-verdi). Forsuring av vannet er skadelig for laksen. Tilsetting av sjøvann i ferskvannet vil gi en buffereffekt, og dette er et virkemiddel som har vært brukt av oppdrettsnæringen i mange år. (I noen år rundt 1990 var det riktignok lite bruk av sjøvann på grunn av reguleringer som skulle forhindre overføring av sykdom). I tillegg til sjøvann kan man også oppnå en buffereffekt ved å tilsette lut eller kalsiumholdige salter til ferskvannet. Tilsetting av kalsiumholdige salter har vært brukt både i og utenfor oppdrettsnæringen i mange tiår for å forhindre forsuring. Blant annet har kalking av innsjøer vært et kjent tiltak for å motvirke effekten av sur nedbør. I settefiskanlegg har tilsetting av kalsiumholdige salter vært særlig aktuelt i såkalte RASanlegg. I RAS-anlegg resirkuleres vannet som settefisken befinner seg, og risikoen for forsuring er derfor høyere enn i såkalte gjennomstrømmingsanlegg. I tillegg vil saltene fra fôret akkumuleres over tid og føre til økt hardhet i vannet. RAS-anlegg var ikke veldig vanlig i Norge rundt år 2000, men denne typen anlegg har blitt mer vanlig etter hvert. Slik retten forstår det, er det enighet mellom partene om at bufring med kalsiumholdige salter vil kunne innebære at oppdretteren oppnår verdier i settefiskvannet som ligger innenfor trinn 1 i '534. Bevisførselen så langt har imidlertid ikke gitt retten noe klart bilde av hvor mange oppdrettsanlegg (fordelt på RAS-anlegg og gjennomstrømmingsanlegg) som oppnår denne type verdier i vannet. Det er heller ikke klart for retten hvordan man går fram for å få oversikt over hvilke anlegg som oppnår dette.
Trinn 2 i '534 – tilsettingen av salt i foret – var også kjent teknikk rundt år 2000. På 1970 og -80 tallet var saltfôr den eneste metoden man hadde for å tilpasse fisken til sjøvann, i tillegg til sjøvannstilsetting og naturlig smoltifisering. Rundt 1990 ble lysstyring introdusert som en kunstig metode for å igangsette smoltifiseringsprosessen. Lysstyring handler om å redusere fiskens tilgang til lys (vanligvis ved å ha det mørkt halve døgnet) i en periode på rundt seks uker. Perioden med begrenset lys erstattes deretter av en periode med fullt lys. Dette gjør at lakseyngelen tror den har vært gjennom flere årstider enn den egentlig har, og at den tilpasser seg sjøvann ved hjelp av indre mekanismer. Fra 1990 – 2010 var lysstyring den metoden som oftest ble benyttet for å tilpasse fisken til sjøvann.
Figuren ovenfor viser metoder som har vært brukt i Norge til ulike tider for å tilpasse laksen til et liv i sjøvann. Figuren viser at saltfôr var mye i bruk fram til 1990 og at det deretter ikke var i bruk før det igjen ble tatt i bruk rundt 2005. (Fôret som inngår i SuperSmolt-metoden, og som er markert med lyseblått, er også et saltfôr i den forstand at det er tilsatt NaCl.) Figuren viser også en renessanse for andre saltfôr fra 2015 og framover, markert med oransje. Denne renessansen handler i hovedsak om salg av saltfôr fra fôrprodusentene Biomar og Ewos, blant annet Ewos' Adapt Flex.
Selv om begge de to trinnene i SuperSmolt-metoden kan oppnås ved hjelp av virkemidler som var kjent og brukt av oppdrettsnæringen også forut for '534-patentets prioritetsdato, ble SuperSmolt-metoden likevel ansett som ny og oppfinnerisk av patentmyndighetene da patentsøknaden ble behandlet. Tingretten og lagmannsretten i Biomarsaken konkluderte også med at metoden innebar noe nytt. Lagmannsretten grunnga dette standpunktet på blant annet følgende måte (vurdert opp mot en artikkel fra 1997 skrevet av Trygve Sigholt m.fl. som blant annet handlet om hvordan sjøvannstoleransen til fisken kunne bedres ved å blande sjøvann i ferskvannet og gi fisken saltfôr):
Det er på det reine at Sigholt ikkje omtaler PVCR. Sjølve mekanismen, i form av den rolla som PVCR har, er såleis ikkje skildra av Sigholt. Etter lagmannsretten sitt syn er dette ikkje avgjerande for vurderinga av om Sigholt er eit mothald som hindrar at kravet til nyhende er oppfylt. Ei oppdaging i form av innsikt i korleis naturen fungerer – kva mekanisme som gjer at ein framgangsmåte verkar – kan ikkje gje grunnlag for patent. Men i vurderinga av om ein framgangsmåte (her framgangsmåten i NO'534) er kjend frå før, kan det spela inn om framgangsmåten i patentet også skildrar den underliggjande mekanismen, dersom kunnskap om mekansimen også innverkar på sjølve framgangsmåten som blir brukt. På same måte som tingretten, meiner lagmannsretten at NO'534 byggjer på ein annan idé og ein annan teknisk løysing enn hos Sigholt, og at dette har relevans for vurderinga av kravet til nyhende fordi framgangsmåten her også blir påverka av idéen/kunnskapen.
Retten i vår sak slutter seg til denne vurderingen. Etter rettens syn innebar SuperSmoltmetoden noe nytt og oppfinnerisk da den ble lansert fordi metoden ga innsikt i hvordan og hvorfor saltfôr i kombinasjon med tilsetting av salter i ferskvannet kunne tilpasse fisken til sjøvann uten bruk av lysstyring.
Samtidig som retten anerkjenner at SuperSmolt-metoden bidro med noe nytt mener retten at det også er knyttet utfordringer til patentering av metoder som i stor grad kan utføres ved hjelp av kjente virkemidler. Utfordringen handler om å unngå at fortsatt bruk av kjente virkemidler med ett skal bli noens enerett. Dette er en utfordring som får betydning for tolkningen og avgrensningen av '534-patentet og som retten vil komme tilbake til senere i drøftelsen.
I vår sak har ikke Ewos direkte bestridt gyldigheten av '534. Patentet er i dag utløpt. For dette patentet er problemstillingen for retten derfor begrenset til en vurdering av om Ewos har gjort middelbart inngrep i patentet ved utnyttelsen av sine fôr Adapt Flex og Adapt Xellerator.
I Biomarsaken hadde tingretten og lagmannsretten ulikt syn på spørsmålet om Biomar, ved salget av sitt saltfôr, gjorde inngrep i '534. Tingretten mente at oppdretterne som bufret vannet med kalsiumsalter og som samtidig ga fisken saltfôr, ikke automatisk ville være i inngrep med '534 patentet fordi oppdretterens bufring av vannet hadde et annet formål enn å utnytte patentets framgangsmåte. Tingretten begrunnet dette på følgende måte:
Retten har allikevel, under tvil, kommet til at det ikke er sannsynliggjort at det gjøres middelbart patentinngrep i NO'534 ved salg av Intro Tuning til RAS-anlegg. Retten har da lagt vekt på at det fôret som har vært solgt, ikke har vært ment for å utnytte oppfinnelsen. Som nevnt tilsetter de fleste RAS-anleggene i dag kalsium til ferskvannet i form av kalsiumkarbonat eller kalsiumhydroksid som ledd i en vannbehandling. Retten oppfatter det slik at dette er noe som må gjøres kontinuerlig uavhengig av hvilket fôr som brukes. Fôret Biomar selger virker uavhengig av disse tilsetningene i vannet. Det er ikke vist at det er en sammenheng mellom tilsetning av kalsium og det saltholdige fôret. Tilsetningene gjøres således ikke som ledd i en fremgangsmåte der det virker sammen med fôret for å påvirke fiskens PVCRmodulatorer. Tilsetningen gjøres heller ikke for å få fisken til å drikke. Tilsetningen av kalsium har her et annet formål enn i patentets fremgangsmåte. Fôret virker også uavhengig av tilsetningene i ferskvannet. Etter rettens syn fremstår det derfor ikke som åpenbart at fôret er bestemt for en utnyttelse av patentets fremgangsmåte og man er utenfor de situasjoner bestemmelsen om middelbart patentinngrep er ment å ramme. [...]
Lagmannsretten var ikke enig med tingretten på dette punktet, og mente at det forelå middelbart patentinngrep. Etter å ha sitert tingrettens vurdering, uttaler lagmannsretten på side 42-43 i dommen:
Lagmannsretten meiner at tingretten her tok feil av kva som ligg i at den patentkrenkjande bruken må vera tilsikta hos kunden, og at tingretten dessutan ikkje skilte klart mellom vilkåra knytt til kunden og vilkår knytt til leverandøren, jf. omtalen av vilkåret «åpenbart».
Tingretten la tilsynelatande avgjerande vekt på at motivasjonen til kunden ikkje var å utnytta framgangsmåten i patentet, i staden for å vurdera om den tiltenkte bruken til kunden objektivt sett innebar ein framgangsmåte som fall inn under patentet. Lagmannsretten meiner for sin del at det er tilstrekkeleg at den tiltenkte bruken til kunden objektivt sett innebar utøving av oppfinninga i NO'534. Lagmannsretten meiner at det er gjort truleg at i alle fall nokre av kundane som hadde RAS-anlegg og som tilsette kalsium til vatnet, kjøpte Intro Tuning med tanke på å bruka Intro Tuning kombinert med tilsetting i vatnet, det vil seia på ein måte som innebar krenking av eineretten etter NO'534. Dette inneber etter lagmannsretten sitt syn at Intro Tuning allereie på kjøpstidspunktet for slike kundar var «bestemt for» å utnytta oppfinninga.
Lagmannsretten meiner at ei tolking der ein legg avgjerande vekt på den subjektive motivasjonen til kunden, om denne ynskte å utnytta oppfinninga på urettmessig måte, gjev dårleg samanheng med at patentretten byggjer på at den som er innvilga patent, har krav på eit reint objektivt vern for oppfinninga. Patenthavaren får i verneperioden ein einerett til å utnytta oppfinninga, jf. patentlova § 3 første ledd. Det objektive preget av vernet er omtalt hos Are Stenvik: Patentrett (4. utgåve) side 288:
Eneretten gjelder uavhengig av om tredjepart var kjent med patentet eller ikke. Det er ikke bare snakk om en beskyttelse mot etterligning eller kopiering, slik som i opphavsretten, men om et rent objektivt vern for oppfinnelsen.
Slik retten leser de siterte begrunnelsene fra både tingretten og lagmannsretten i Biomarsaken, har begge instanser forsøkt å avgrense rekkevidden av patentet slik at det ikke skal ramme oppdrettere som bruker virkemidler som var kjent forut for patentets prioritetsdato, med mindre oppdretterne har tatt disse virkemidlene i bruk nettopp for å utnytte metoden i patentet. Tingretten i Biomarsaken mente det ikke var sannsynliggjort at noen av oppdretterne som ga settefisken Biomars fôr og som samtidig bufret vannet med kalsium, gjorde dette med den hensikt å utnytte kombinasjonen i Stims patent. Lagmannsretten fant det på sin side sannsynlig at «i alle fall nokre av kundane som hadde RAS-anlegg og som tilsette kalsium til vatnet, kjøpte Intro Tuning med tanke på å bruka Intro Tuning kombinert med tilsetting i vatnet, det vil seia på ein måte som innebar krenking av eineretten etter NO'534» (rettens understrekning). Retten forstår dette slik at også lagmannsretten oppstilte en forutsetning for å konstatere direkte patentinngrep hos oppdretteren at oppdretteren ved valg av enten fôr eller bufringsmetode hadde hatt tanke om å utnytte framgangsmåten i patentet. Også i vår sak mener retten dette er en viktig forutsetning ved fortolkningen av det nå utløpte '534-patentet.
På samme måte som i Biomarsaken handler ikke vår sak om direkte patentinngrep fra oppdretternes side, men derimot om middelbart patentinngrep fra fôrprodusenten, Ewos. Reglene om middelbart patentinngrep er inntatt i patentloven § 3 andre ledd. Retten vil først drøfte vilkårene i § 3 andre ledd, første setning. Her står det:
Eneretten innebærer likeledes at andre enn patenthaveren ikke uten dennes samtykke må utnytte oppfinnelsen ved å tilby eller levere midler til å utøve oppfinnelsen til noen som ikke er berettiget til å utnytte den her i riket, såfremt midlene vedrører noe vesentlig i oppfinnelsen og leverandøren eller tilbudsgiveren vet, eller det etter omstendighetene er åpenbart, at de er egnet og bestemt for slik utnyttelse
Det omstridte spørsmålet i vår sak er om Ewos' fôr Adapt Flex og Adapt Xellerator, var «bestemt for» en utnyttelse i strid med Stims enerett til SuperSmolt-metoden ('534 patentet). Retten oppfatter at det ikke er omstridt at fôrene var egnet for utnyttelse av metoden, idet begge forene er saltfôr (tilsatt NaCl). Ewos har heller i ikke i særlig grad problematisert vilkåret om at en eventuell uberettiget utnyttelse hos oppdretterne må ha vært åpenbar for selskapet.
Ewos mener '534 patentet må tolkes slik at det kreves noe mer enn vanlig bufring av settefiskvannet for å oppfylle trinn a i patentkrav 1. I følge dette kravet skal det tilsettes PVCR-modulatorer til ferskvannet «i en tilstrekkelig mengde til å modulere ekspresjon og/eller sensitivitet av minst én PVCR». Ewos mener fagpersonen – som skal tolke patentet og som på forhånd vil være kjent med både saltfôr og bufring – vil lese patentet slik at det er nødvendig med en betydelig økning i nivået av magnesium og kalsium i den siste perioden før fisken flyttes til sjøvann fordi PVCR reagerer på endringer. Bufring av vannet pågår derimot jevnt i hele settefiskperioden og vil dermed ikke gi den endringen som er nødvendig for å få PVCR til å reagere. Ewos har pekt på at vurderingen av om det foreligger en betydelig økning i nivået av magnesium og kalsium i siste periode før sjøvannsutsett er en objektiv vurdering. På denne måten mener Ewos det er mulig å objektivisere vurderingen av oppdretterens hensikt med å gi fisken saltfôr i større grad enn det lagmannsretten ser ut til å legge til grunn i Biomarsaken. Ewos mener det ikke er sannsynliggjort at noen av Ewos' kunder har foretatt en ekstra stor tilsetting av magnesium og kalsium i den siste perioden før sjøvannsutsett. Dermed mener Ewos det heller ikke er sannsynliggjort at fôrene var bestemt for en utnyttelse i strid med Stims enerett.
Stim mener Ewos' fôr vil være bestemt for en utnyttelse i strid med Stims enerett så lenge fôret har blitt solgt til kunder med RAS-anlegg med nivåer av kalsium og magnesium i settefiskvannet som ligger innenfor '534. Stim mener det ikke er mulig å føre bevis for en hensikt hos den enkelte fôrkunde om å utnytte framgangsmåten i patentet. Etter Stims syn er det heller ikke mulig eller riktig å objektivisere vurderingen av hensikt på den måten som Ewos tar til orde for. Stim mener lagmannsrettens rent objektive tilnærming til vurderingen av middelbart patentinngrep i Biomarsaken er den eneste som vil gi Stim et reelt vern.
Retten bemerker innledningsvis at den i denne omgang bare trenger å ta stilling til om Ewos ved sitt salg av Adapt Flex og/eller Adapt Xellerator har begått minst ett middelbart patentinngrep i '534. I så fall vil det være grunnlag for utmåling av erstatning/vederlag etter patentloven § 58 dersom patentinngrepet har vært forsettlig eller uaktsomt. Spørsmålet om hvor mange patentinngrep som eventuelt er begått hører under utmålingssaken, som er utskilt til senere behandling.
Den allerede nevnte Biomarsaken handlet også om middelbart patentinngrep fra fôrprodusenten Biomar. Så vidt retten kan se er det ikke forskjeller mellom Biomars og Ewos' fôr eller mellom Biomars og Ewos' kunder som er relevante for vurderingen av middelbart patentinngrep i '534. Det faktum at det foreligger en rettskraftig avgjørelse fra en overordnet domstol hvor det er konstatert middelbart patentinngrep i '534 for Biomars del er derfor i seg selv et vektig argument for at vilkårene i patentloven § 3 andre ledd første punktum må anses oppfylt også for Ewos' del. Lagmannsretten fant det som nevnt sannsynlig at minst noen av Biomars kunder hadde hatt en subjektiv tanke om å utnytte framgangsmåten i patentet og at dette framstod åpenbart for Ewos. I og med at sakene berører samme type fôr og samme type kunder, legger retten det samme til grunn ved vurderingen av vår sak. Dette innebærer at det ikke er nødvendig for retten i denne omgang å ta stilling til om Ewos også har begått middelbart patentinngrep ved salg av fôr til kunder som ikke har hatt noen tanke om å utnytte framgangsmåten i patentet. Dette er et spørsmål som formelt sett bare har betydning for utmålingen av erstatning/vederlag og ikke for spørsmålet om det foreligger erstatningsplikt.
Selv om retten formelt sett ikke trenger å ta stilling til om det foreligger mer enn ett middelbart patentinngrep etter patentloven § 3 andre ledd, første punktum, har det vært et uttalt ønske både fra retten og partene at domspremissene i denne runden skal kunne legge til rette for en mest mulig enkel behandling av utmålingen i neste runde. En domskonklusjon som bare konstaterer minst ett inngrep vil gjøre det nødvendig å gå nærmere inn på spørsmålet om hvilke salg som er ansvarsbetingende i utmålingsrunden. Retten er innforstått med at en mangel på klargjøring nå vil gjøre det vanskeligere for partene å komme fram til en minnelig løsning i utmålingstvisten. Samtidig mener retten at hovedforhandlingen ikke har gitt tilstrekkelig grunnlag for å kunne ta stilling til hvilke salg – til hvilke type oppdrettere – som innebærer middelbart patentinngrep. Etter rettens syn reiser denne problemstillingen spørsmål som bør bli enda grundigere belyst både gjennom både bevisførsel og argumentasjon. Blant annet er det uklart for retten om den formen for objektivisert vurdering av hensikt som Ewos tar til orde for er forenlig med lagmannsrettens avgjørelse i Biomarsaken og om den er mulig å måle på noen måte som gir Stim et reelt vern. Retten har etter bevisførselen ikke noe klart bilde av hvor mange oppdrettere som tilsetter sjøvann og/eller kalsiumsalter i settefiskvannet (i tilstrekkelig nivå til å falle innenfor verdiene i patentet) og hvordan dette måles. Dette er spørsmål som vil kunne ha betydning for vurderingen av om Ewos' objektiviserte vurdering av hensikt skal kunne legges til grunn. Det er også uklart for retten om det er rettslig adgang til å legge til grunn en mer objektiv norm ved vurderingen av middelbart patentinngrep enn ved den korresponderende vurderingen av direkte patentinngrep, slik det kanskje kan se ut som lagmannsretten har gjort i Biomarsaken. Retten antar for øvrig at vurderingen av hvilke type salg som utgjør et middelbart patentinngrep også vil ha en side mot resten av tapsberegningen. Dersom retten i utmålingssaken kommer til at Ewos har begått middelbart patentinngrep ved salg av fôr til kunder som ikke har hatt noen tanke om å utnytte framgangsmåten i patentet, vil det ved tapsutmålingen kunne oppstå spørsmål om det er sannsynlig at disse oppdretterne – uten tilgang til Ewos fôr – ville valgt å kjøpe lisens til bruk av Stims metode eller om de ville forsøkt å finne et annet fôr. Retten vil tro at det kan det være hensiktsmessig å se alle disse spørsmålene i sammenheng.
Konklusjonen blir etter dette at Ewos ved minst én anledning har solgt fôr (enten Adapt Flex eller Adapt Xellerator) som selskapet forstod var «egnet og bestemt for utnyttelse av Supersmoltmetoden». Vilkårene for å konstatere middelbart patentinngrep etter patentloven § 3 andre ledd, første punktum anses dermed oppfylt.
Det neste spørsmålet retten må ta stilling til er om Ewos likevel går fri for ansvar for middelbart patentinngrep fordi fôret selskapet solgte faller inn under unntaksbestemmelsen i patentloven § 3 andre ledd andre punktum. I denne bestemmelsen står det:
Er midlet en vare som vanligvis forekommer i handelen, gjelder dette likevel bare dersom den som tilbyr eller leverer midlet søker å påvirke mottakeren til å begå handlinger som omfattes av eneretten etter første ledd
Overført på vår sak innebærer denne unntaksbestemmelsen at Ewos vil kunne tenkes å gå fri for ansvar dersom fôrene Adapt Flex og/eller Adapt Excellerator anses som varer «som vanligvis forekommer i handelen».
Lagmannsretten konkluderte i Biomarsaken med at Biomars saltfôr ikke var en «vare som vanligvis forekommer i handelen». Lagmannsretten mente reelle hensyn tilsier at patentloven § 3 må fortolkes mer snevert enn ordlyden isolert sett kunne tilsi. Lagmannsretten avsluttet vurderingen av unntaksbestemmelsen i § 3 andre ledd, andre punktum på følgende måte:
Ved vurderinga har lagmannsretten tatt høgde for at Intro Tuning i prinsippet var tilgjengeleg for alle gjennom den digitale kundeportalen til Biomar. Lagmannsretten oppfattar at dette var den relevante salskanalen for denne typen produkt, og at det ikkje kan leggjast vekt på at vara ikkje blei aktivt annonsert – eller at den ikkje blei selt «over disk», slik Stim har trekt fram. Det sentrale for lagmannsretten er at Intro Tuning er eit produkt med eit svært avgrensa, klart definert bruksområde og kundekrets, der dei omsyn som tilseier ei meir snever rekkevidde for hovudregelen om ansvar for «middelbart» patentinngrep, jf. patentlova § 3 andre ledd første punktum, ikkje slår til.
Retten mener hensynene som begrunner unntaksregelen i andre punktum heller ikke slår til i vår sak. Unntaksregelen innebærer at en selger av en vare kan gå fri for ansvar selv om det er åpenbart at kjøperen skal bruke varen på en måte som innebærer direkte patentinngrep. I og med at regelen gjør unntak fra en bestemmelse som allerede forutsetter at det direkte patentinngrepet må ha vært åpenbart for selgeren, mener retten at unntaksbestemmelsen bør gis et snevert anvendelsesområde. Retten mener unntaksbestemmelsen bare bør komme til anvendelse ved salg av varer med et vidt og generelt anvendelsesområde. Salg av fôr til settefisk har, som lagmannsretten påpeker, et svært avgrenset bruksområde med en klart definert kundekrets. Når retten, som her, først har funnet det sannsynlig at det foreligger direkte patentinngrep hos minst én av Ewos' kunder, foreligger det etter rettens syn ingen hensyn som tilsier at ikke Ewos også skal stilles til ansvar for salget av fôr til denne samme kunden. Også for denne vurderingen mener retten for øvrig at forskjellene som er mellom saltfôrene til Biomar og Ewos ikke har betydning for vurderingen av om fôrene skal anses som varer «som vanligvis forekommer i handelen». I likhet med Borgarting lagmannsrett er rettens konklusjon følgelig at unntaksbestemmelsen i § 3 andre ledd, andre punktum ikke gir grunnlag for å frita Ewos for ansvar for middelbart patentinngrep.
Det siste grunnlaget Ewos har påberopt til støtte for sin påstand om at det ikke foreligger middelbart patentinngrep er den såkalte læren om Gillette-defence. Denne læren innebærer, slik retten forstår det, at en påstått inngriper i et patent ikke trenger å angripe gyldigheten av patentet så lenge vedkommende kan sannsynliggjøre at vedkommende i hvert fall ikke gjør inngrep i patentet. Læren inngår blant annet i britisk patentrett. Ewos har pekt på at både bufring av settefiskvannet og bruk av saltfôr var del av den frie teknikk på det tidspunktet søknaden for '534 ble inngitt. Følgelig mener Ewos at selskapet heller ikke begår middelbart patentinngrep når det leverer fôr til en bruk som inngår i oppdretternes utøvelse av fri teknikk.
Stim har anført at det ikke gjelder noen lære om Gillette defence etter norsk rett. Stim mener en slik lære ville undergrave regelen i patentloven § 61 om at en frifinnelse i saker om patentinngrep «ikke kan bygges på at patentet er ugyldig [...], uten at det først er avsagt dom for patentets ugyldighet». Stim mener for øvrig at læren om Gillette defence uansett ikke kan føre fram fordi patentets metode – kombinasjonen av salter i vannet og salt i fôret – ikke inngikk i den frie teknikk da patentsøknaden ble inngitt.
Retten bemerker innledningsvis at Ewos' påstandsgrunnlag om Gillette defence bare aktualiseres for de tilfellene hvor retten konkluderer med at vilkårene i § 3, andre ledd, første setning er oppfylt. Rettens konklusjon i denne omgang er at disse vilkårene er oppfylt ved minst ett salg fordi det er sannsynlig at minst én fôrkunde har hatt til hensikt å utnytte metoden i '534. I denne omgang blir problemstillingen derfor om retten likevel skal frifinne Ewos for middelbart patentinngrep under henvisning til at den aktuelle fôrkunden utnyttet fri teknikk. Slik retten ser det, ville en slik konklusjon være det være det samme som foreta en prejudisiell underkjennelse av hele '534 patentet. Som Stim har framholdt, stenger patentloven § 61 for prejudisiell underkjennelse av patenter i inngrepssaker. Retten er derfor enig med Stim i at læren om Gillette defence, slik den er påberopt her, ikke kan frita Ewos for ansvar. Retten har for øvrig også vanskelig for å se at læren om Gillette defence vil kunne ha noe for seg i den etterfølgende utmålingssaken, hvor retten blant annet skal ta stilling til hvor mange fôrsalg som innebærer middelbart patentinngrep. Som det framgår av den tidligere drøftelsen vil forholdet til den frie teknikk kunne ha betydning for tolkningen av '534 og for anvendelsen av patentloven § 3 andre ledd, første punktum. Dersom Ewos ikke vinner fram med sin argumentasjon om fri teknikk under disse drøftelsene av tolkning har retten vanskelig for å se at den samme argumentasjonen skulle kunne føre fram under vinklingen Gillette defence.
Ingen av unntaksreglene som Ewos har påberopt kan etter dette føre fram. Rettens konklusjon er følgelig at Ewos har begått minst ett middelbart patentinngrep i Stims patent '534. Retten finner det sannsynlig at Stims inngrep i det minste har vært uaktsomt slik at vilkårene for utmåling av erstatning/vederlag etter patentloven § 58 er oppfylt.
Stim skal etter dette frifinnes for Ewos krav om fastsettelsesdom for at selskapet ikke har begått inngrep i '534. Videre skal Ewos dømmes til å betale erstatning/vederlag til Stim etter patentloven § 58 for minst ett middelbart inngrep i '534. Den nærmere utmålingen vil bli behandlet i en etterfølgende sak. I og med at '534 har utløpt er forbudsdom ikke en aktuell problemstilling for dette patentet.
Som nevnt innledningsvis skiller patentene '449 og '290 seg fra '534 ved at de to trinnene i '534 er slått sammen i ett og samme fôr. Et sentralt trekk ved dette fôret er at det også inneholder frie aminosyrer.
Patent '290 er et produktpatent. Etter lagmannsrettens dom i Biomarsaken er dette patentet bare gyldig i Norge med bruk av én fri aminosyre – fritt tryptofan. Stims eget fôr, SuperSmolt Feed Only, inneholder fritt tryptofan. Fram til høsten 2018 inneholdt Biomars saltfôr også fritt tryptofan. I lagmannsretten ble Biomar dømt for direkte patentinngrep i '290 for den perioden hvor fôret inneholdt fritt tryptofan. Lagmannsretten tok ikke stilling til om Biomar gjorde inngrep i '449 etter at tryptofanet i fôret ble erstattet av andre aminosyrer fordi Stim ikke framsatte krav om dette. I Biomarsaken tok lagmannsretten følgelig ikke stilling til tolkningen av '449. Som retten vil komme tilbake til, var tolkningen av '449 derimot tema for lagmannsretten i forføyningssaken.
De resepter og analyser som Ewos har lagt fram av sine fôr viser andre aminosyrer enn fritt tryptofan. Stim har i vår sak ikke anført at det foreligger brudd på '290, selv om selskapet mener det burde fått mer dokumentasjon fra Ewos for selv å kunne ta stilling til om fôrene på noe tidspunkt kan ha inneholdt fritt tryptofan. Dette er et spørsmål retten vil komme tilbake til under vurderingen av generalklausulen i markedsføringsloven § 25. For vurderingen av patentinngrep tar retten derimot utgangspunkt i at både Adapt Flex og Adapt Xellerator går klar av produktpatentet '290 fordi fôrene ikke inneholder fritt tryptofan.
Patent '449 er et framgangsmåtepatent. Patentet skiller seg fra '290 blant annet ved at det omfatter alle 20 frie aminosyrer, og ikke bare fritt tryptofan. Patentkrav 1 er i den norske oversettelsen gjengitt slik:
hvori
fôret administreres uten å tilsette ytterligere ioner til ferskvannet, idet nevnte ioner består av Mg2 + og Ca2 + og videre i fravær av fotomanipulering, idet fotomanipuleringen er av den typen som omfatter å utsette en fiskepopulasjon for kunstige vintersignaler omfattende en kunstig plan for lys og mørke med det formål å indusere smoltifisering.
Det første spørsmålet rette vil ta stilling til er om intervallet «omfattende polyvalentkationreseptormodulator (PVCR) fra 1- 10 g/kg basert på vekt, hvori PVCRmodulatoren er i form av fri(e) aminosyre(r)» henviser til summen av frie aminosyrer (dersom fôret inneholder flere) eller om intervallet henviser til hver enkelt frie aminosyre.
Det er enighet om at Ewos' fôr går klar av '449 dersom intervallet henviser til summen av frie aminosyrer idet begge Adapt-fôrene inneholder mer enn 10 gram frie aminosyrer per kg.
I forføyningssaken konkluderte både Oslo byfogdembete og Borgarting lagmannsrett med at intervallet på 1-10 g/kg henviste til summen av frie aminosyrer. Lagmannsretten foretok en grundig vurdering av spørsmålet, og hele vurderingen gjengis her:
Om Stim har sannsynliggjort et patentinngrep i EP'449 
Stim har gjort gjeldende at byfogdembetet har tatt feil når det konkluderes med at det ikke er sannsynliggjort et inngrep i EP'449. EP'449 er et patent for en metode for smoltifisering av laksefisk ved anvendelse av et fôr som tilsettes driftsvannet uten at det tilsettes magnesium- og/eller kalsiumioner i driftsvannet og uten behov for kunstig lysstyring. Patentet beskytter ikke fôret som produkt, men anvendelsen av dette. Patentkrav 1 første strekpunkt inneholder en nærmere beskrivelse av fôret, som lyder som følger i norsk oversettelse, jf. patentloven § 66 c:
Det er patentkravene som angir patentvernets omfang, jf. patentloven § 39. Når det nærmere gjelder fastleggelse av patentets verneområde, viser lagmannsretten til Rt1997-1749 (Lift-up) på side 1756:
Utgangspunktet for fastleggelse av patentets verneområde er selve patentkravet, jf patentloven § 39. Patentet omfatter ikke mer enn det som kan utledes av kravet etter en objektiv fortolkning basert på en fagmanns forståelse av ordene og sammenhengen. Veiledning kan hentes i beskrivelsen og i tegninger som det er henvist til i patentkravet. Patentloven § 39 utelukker ikke anvendelse av andre tolkningsfaktorer, som korrespondanse mellom søkeren og patentmyndigheten, jf Ot.prp.nr.36 (1965–1966) side 42 spalte 2 med videre henvisning til Betenkning angående nordisk patentlovgivning (1964) side 186.
Patentkravets formål er imidlertid å få klart fram hva patentet beskytter, og vernet rekker ikke lengre enn hva som følger av selve kravet. Dette følger av at patentsøkeren ikke kan forvente å få enerett for noe han ikke har bestemt angitt i kravene i patentsøknaden som beskyttet i tilfelle patent gis, jf patentloven § 8 annet ledd 1. punktum.
Med dette som utgangspunkt vil lagmannsretten gå gjennom de ulike tolkningsmomentene.
Patentkravets ordlyd 
Lagmannsretten legger på bakgrunn av partenes innlegg til grunn at det er uomtvistet at patentkravet omfatter fôr som inneholder kun én type fri aminosyre og fôr som inneholder flere typer frie aminosyrer, så lenge den samlede mengden fri(e) aminosyre(r) ligger innenfor intervallet 1-10 g/kg basert på vekt. Det er videre på det rene at Biomars og Ewos' fôr inneholder flere typer frie aminosyrer hvor den samlede mengden frie aminosyrer utgjør mer enn 10 g/kg, men hvor mengden av en eller flere enkelte frie aminosyrer ligger innenfor intervallet på 1-10 g/kg.
Det sentrale spørsmålet for lagmannsretten er på denne bakgrunn om intervallet «110 g/kg» knytter seg til den samlede mengden frie aminosyrer, eller relaterer seg til den enkelte frie aminosyren i fôret. Et fôr som for eksempel inneholder 6 g/kg av aminosyre x og 8 g/kg av aminosyre y, under forutsetning av at det aktuelle fôret møter EP'449s øvrige krav, vil være beskyttet av patentet hvis intervallet «1-10 g/kg» relaterer seg til den enkelte frie aminosyre i fôret. Det samme vil kunne gjelde et fôr som eksempelvis inneholder 6 g/kg av aminosyre x og 14 g/kg av aminosyre y. Hvis intervallet på «1-10 g/kg» derimot relaterer seg til den samlede mengden frie aminosyrer, vil ingen av de nevnte eksemplene utgjøre patentinngrep.
Byfogdembetet har fra siste avsnitt på side 40 i kjennelsen tolket det aktuelle patentkravets ordlyd slik:
Det er i det aktuelle patentkravets ordlyd brukt henholdsvis entallsform og flertallsform:
«polyvalentkationreseptormodulator (PVCR) fra 1-10 g/kg basert på vekt, hvori PVCR-modulatoren er i form av fri(e) aminosyre(r)».
Retten vurderer at det er mulig å lese ordlyden i patentkrav 1 med flere nyanser/på flere måter, slik partene i saken etter sine anførsler også gjør. Dette gjør at vurderingen av patentkravets ordlyd ikke er uten en viss tvil.
Ordlyden gir innledningsvis anvisning på at patentkravet omfatter én PVCRmodulator (entallsformen er brukt) fra 1-10 g/kg. Etter rettens syn peker ordlyden her i retning av at det dreier seg om én PVCR-modulator som befinner seg i intervallet 1-10 g/kg. Patentet omfatter at PVCR-modulatoren består av en eller flere frie aminosyrer.
Retten vurderer objektivt og språklig at det etter ordlyden lest i sin rette kontekst og «by a mind willing to understand» er uten betydning hvor mange frie aminosyrer PVCR-modulatoren består av. Patentet omfatter slik sett bruk av et ubegrenset antall frie aminosyrer, men retten vurderer at etter patentets ordlyd utgjør aminosyren(e) uansett til sammen kun én PVCR-modulator i patentkravets forstand slik dette er formulert. Patentet er videre etter sin ordlyd avgrenset til bruk av PVCR-modulator (som er summen av benyttede frie aminosyrer) som befinner seg i intervallet 1-10 g/kg. Retten vurderer på denne bakgrunn at en fagpersons objektive forståelse av ordlyden isolert sett sannsynligvis vil være at patentkravet omfatter ubegrenset antall aminosyrer med en ubestemt vekt, så lenge de til sammen utgjør en PVCR-modulator som ligger i intervallet 1-10g/kg.
Lagmannsretten er enig med byfogdembetet i at kravets ordlyd taler i retning av at verneområdet omfatter fôr med PVCR-modulator i intervallet 1-10 g/kg, og at PVCR-modulatoren kan bestå av én eller flere frie aminosyrer. Det vises til at intervallet 1-10 g/kg er knyttet opp til «polyvalentkationreseptormodulator» i entall, og at PVCR-modulator deretter igjen omtales i entall, bestemt form, i tilknytning til hva «PVCR-modulatoren» kan bestå av. Etter lagmannsrettens syn er det etter en naturlig språklig forståelse mest nærliggende å knytte omtalen av «fri(e) aminosyre(r)» opp mot hvilke komponenter PVCR-modulatoren inneholder og ikke mengdeintervallet på 1-10 g/kg.
Det samme følger av en formålsbasert lesning. Formuleringen viser at det som står i fokus er PVCR-modulator, dvs. påvirkningen på PVCR hos fisken. Frie aminosyrer vil iht. ordlyden fungere som PVCR-modulator, uten at det er differensiert mellom ulike typer frie aminosyrer og antall frie aminosyrer. Det gir da i utgangspunktet liten mening å operere med et tak som er knyttet til modulatoreffekten dersom det ikke skal skje en samlet vurdering. Dersom det sentrale for intervallet var den enkelte/en enkelt fri(e) aminosyre, ville det vært naturlig å formulere seg slik at intervallet på en tydeligere måte knyttet seg til denne.
Heller ikke formuleringen «videre omfattende», som Stim viser til, tilsier etter lagmannsrettens syn at ordlyden omfatter fôr som inneholder én fri aminosyre innenfor intervallet 1-10 g/kg, uavhengig av om den samlede mengden aminosyrer utgjør mer enn 10 g/kg. Begrepet «videre omfattende» brukes i etterkant av at patentkravet lister opp Na+, Mg2+ og Ca2+ i ulike mengdeintervaller, og i forkant av «polyvalentkationreseptor-modulator (PVCR) fra 1-10 g/kg basert på vekt». Begrepet «videre omfattende» gir etter lagmannsrettens syn kun uttrykk for at patentet stiller krav om at fôret, i tillegg til andre stoffer som kan påvirke PVCR, må inneholde en ytterligere PVCR-modulator. Det er så presisert at denne ytterligere PVCR-modulatoren består av én eller flere frie aminosyrer.
Det avgjørende er som nevnt hvordan en fagperson forstår ordene og sammenhengen, jf. Rt-1997-1749 (Lift-Up). Det kan derfor spørres om virkemåten til frie aminosyrer som PVCR-modulator er slik at en fagperson, til tross for hva som er den mest nærliggende språklige forståelsen, vil forstå ordlyden slik at intervallet knytter seg til den enkelte/en enkelt fri(e) aminosyre og ikke summen. Lagmannsretten kan ikke se at dette følger av søknadsprosessen, jf. nærmere nedenfor. Det er i Stims anke vist til at det ikke foreligger noen dokumentasjon for, og heller ikke er anført fra motparten, at tilsetning av flere frie aminosyrer vil redusere fôrets effekt på smoltifiseringsprosessen. Biomar har i anketilsvaret vist til at det heller ikke finnes dokumentasjon for at effekten på smoltifiseringsprosessen reduseres dersom fôret inneholder én fri aminosyre, og denne økes fra under 10 g/kg til over 10 g/kg. Slik lagmannsretten forstår dette, er dette først og fremst et spørsmål om hvilken tolkning av ordlyden som i størst grad vil være egnet til å hindre omgåelse av patentet. Utgangspunktet for dekningsområdet er imidlertid den objektive forståelsen av patentkravet, jf. patentloven § 39, og det er derfor i utgangspunktet patentsøkers ansvar å formulere patentkravene slik at disse gir det ønskede dekningsområdet.
Lagmannsrettens er etter dette enig med byfogdembetet i at en fagpersons objektive forståelse av ordlyden sannsynligvis vil være at det aktuelle patentkravet i EP'449 omfatter fra én til et ubegrenset antall frie aminosyrer med en ubestemt vekt, så lenge de til sammen utgjør en PVCR-modulator som ligger i intervallet 1-10 g/kg. Patentkravets ordlyd tilsier dermed at det ikke foreligger noe patentinngrep, da det er på det rene at Ewos' og Biomars fôr inneholder flere frie aminosyrer som samlet utgjør mer enn 10 g/kg.
Patentbeskrivelsen 
Stim har gjort gjeldende at patentbeskrivelsen under mengdeangivelsen for frie aminosyrer i tabell inntatt i patentbeskrivelsen for EP'449 side 4, på linje 11-15 i avsnitt 19, klart viser at mengdeangivelsen på 1-10 g/kg er ment å knytte seg til mengden av hver enkelt aminosyre og ikke den totale mengden av frie aminosyrer, jf. bruken av ordet «concentrations»:
PVCR modulators include the free amino acids as here mentioned, whether used alone or in combination: Tryptophan, Tyrosine, Phenylalanine, Serine, Alanine, Arginine, Histidine, Leucine, Isoleucine, Aspartic acid, Glutamic acid, Glycine, Lysine, Methionine, Proline, Glutamine, Asparagine, Threonine, Valine, and Cysteine, in concentrations between 1-10 grams/kg fish feed.
Lagmannsretten er enig i at isolert sett peker denne formuleringen i retning av at intervallet gjelder for den enkelte frie aminosyre, men da i tilfelle slik at hver enkelt frie aminosyre må være innenfor intervallet. Formuleringen gir i mindre grad støtte for det alternativet som Stim særlig har pekt på – at det er tilstrekkelig at én fri aminosyre ligger innenfor intervallet. Formuleringen utelukker heller ikke en annen forståelse, f.eks. kan «concentrations» forstås slik at det sikter til de ulike alternative konsentrasjonene som faller mellom 1 og 10 g/kg. Formuleringen må dessuten ses i sammenheng med tabellen inntatt i avsnitt 18, der «Free PVCR-modulator Free aminoacid(s)» er angitt til «1-10 g/kg feed», som gir støtte til den forståelsen av patentkravet som er gjennomgått ovenfor.
Stim viser også til forklaringen avgitt for byfogdembetet av sakkyndig vitne William Harris om forståelsen av uttrykket «concentrations». Det fremgår imidlertid ikke hvilket nærmere grunnlag han bygger sin forståelse på. Harris var ikke involvert i utviklingen av oppfinnelsen som er beskyttet av patentet, eller i utarbeidelsen av patentsøknaden.
Søknadsprosessen 
Patentkrav 1 i EP'449 hadde en annen ordlyd i den opprinnelige patentsøknaden. Formuleringen av krav 1 a i patentsøknaden EP 3 398 449 A1 lød slik:
Claims
Etter lagmannsrettens oppfatning underbygger den opprinnelige ordlyden i krav 1 at mengdeintervallet «1-10 g/kg» i det någjeldende patentet referer seg til den totale mengden PVCR-modulator, og ikke mengden av hver enkelt eller én enkelt fri aminosyre som utgjør PVCR-modulatoren i de tilfellene den består av flere aminosyrer.
Bakgrunnen for at patentkravets ordlyd ble endret var at spørsmålet om tolkningen av patentkravet kom opp under søknadsbehandlingen. Biomar innga 27. mai 2020 en tredjepartsobservasjon til EPO hvor følgende fremgikk:
There is a discrepancy between the wording of claim 1 and claim 5, which makes the scope of the claims presently intended for grant unclear to the skilled individual, in violation of Article 84 EPC.
In claim 1, the part describing the feed used in the method reads (our emphasis):
Hence, the wording of claim 1 indicates that the range of 1-10 g/kg of PVCR modulator refers to the range for a single PVCR modulator («an additional...»).
However, claim 5 of the pending claims, which ultimately depends on claim 1 via claim 4, refers to a list of amino acids, from which the PVCR modulator may be selected, and reads (our emphasis):
Hence, claim 5 indicates that the PVCR modulator may be any combination of free amino acids, meaning that the range of 1-10 g/kg in claim 1, refers to the sum of any of the 20 free amino acids listed in claim 5, i.e. the sum of PVCR modulators.
In conclusion, it is unclear to the skilled individual whether the 1-10 g/kg range cited for the amount of «an additional PVCR modulator...» – a key feature of claim 1 – refers to a single PVCR modulator or to a sum of PVCR modulators, leading to a lack of clarity under Article 84 EPC.
Tolkningsspørsmålet som løftes frem i tredjepartsobservasjonen er altså nettopp tolkningsspørsmålet som denne saken gjelder. Den nevnte tredjepartsobservasjonen ble kommentert av EPO Examining Division i brev av 16. juni 2020, et brev som ble utstedt i forkant av den muntlige høringen i EPO. Brevets punkt 3 inneholder en presisering av at synspunktene i brevet er foreløpige og ikke-bindende. Deretter kommenteres den aktuelle tredjepartsobservasjonen slik i brevets punkt 7.1:
Another objection under Article 84 EPC has been raised in connection with the combination of claims 1 and 5, due to the fact that claim 1 refers to a single PVCR modulator, while from claim 5 it is understood that the PVCR modulator may be also a combination of amina acids; thus, it would not be clear whether the amount in claim 1 refers to a single PVCR modulator or to the sum of amina acids; the examining division considers that in patent language, «an» is interpreted not only referring to a single compound, but to all compounds (of the same category or function) and consequently considers clear that the amount of 1-10 g/kg by weight must refer to all PVCR modulators present in the fish feed.
Lagmannsretten er enig med byfogdembetet i at «EPO sin uttalelse her tilkjennegir at patentkravet må tolkes slik at mengdeintervallet 1-10 g/kg referer seg til summen av (»all«) aminosyrene som PVCR modulatoren består av», jf. fjerde avsnitt på side 42 i kjennelsen. Lagmannsretten viser til at EPO har presisert uklarheten som tredjepartsobservasjonen viser til som at det er uklart om intervallet refererer til «a single PVCR modulator or to the sum of amina acids». Lagmannsretten er på denne bakgrunn ikke enig med Stim i at EPOs uttalelse må forstås slik at intervallet refererer seg til hver enkelt frie aminosyre.
Stim kommenterte både tredjepartsobservasjonen og EPOs bemerkninger til denne i sitt innlegg av 23. juni 2020 til EPO. Stim fremla i forbindelse med dette innlegget også den nye ordlyden i krav 1, og det vises til følgende bemerkning fra Stim på s. 6 i brevet:
The applicant does not necessarily agree in that the claims 1 and 5 on file is unclear, due to that claim 1 is openly formulated in that the feed provided in the first step comprises various components. However, in order to facilitate the proceedings, the applicant has amended claim 1, so that claim 1 and claim 5 refers to that the fish feed comprises PVCR modulators in form of amino acid(s).
Etter lagmannsrettens syn tilsier Stims bemerkning at formålet med å innta formuleringen i krav 1 om at «PVCR-modulatoren er i form av fri(e) aminosyre(r)», var å presisere at en PVCR-modulator kan bestå av én aminosyre eller flere aminosyrer. Lagmannsretten kan på denne bakgrunn ikke se at det fremgår på noen tydelig måte at hensikten med å endre ordlyden var å klargjøre at mengdeintervallet «1-10 g/kg» referer seg til hver enkelt/én enkelt aminosyre. Dersom dette var formålet, er det vanskelig å se hvorfor man ikke valgte en klarere formulering.
Lagmannsretten er videre enig med byfogdembetet i at det er grunn til å legge vekt på EPOs referat fra den muntlig høringen datert 28. juli 2020. Etter lagmannsrettens syn er det verdt å merke seg at det ikke er noe i referatet som underbygger det tolkningsalternativet som Stim legger til grunn. Det fremgår videre av pkt. 9 iii at tidligere formulering om «an additional» PVCR tilsvarer den nye formuleringen om «further comprising» PCVR, hvilket gir støtte for at EPOs skriftlige uttalelse til tredjepartsinnvendingen, gjengitt ovenfor, gjelder tilsvarende for den nye formuleringen. Når det gjelder pkt. 17, der spørsmålet knytter seg til mengdeangivelsen, er det ut fra manglende sammenheng mellom spørsmål og svar, og Livgards forklaring om at dette spørsmålet ikke ble stilt, ikke grunnlag for å legge vekt på denne delen av referatet.
Lagmannsretten har etter dette kommet til at søknadsprosessen samlet sett underbygger at patentkravet må forstås slik at mengdeintervallet i krav 1 referer seg til den samlede mengden fri(e) aminosyre(r), og ikke den enkelte frie aminosyren i fôret.
Øvrige tolkningsmomenter
Stim har vist til at Stims smoltifiseringsfôr SuperSmolt FeedOnly har et samlet innhold av frie aminosyrer over 10g/kg. Dette er imidlertid noe som ikke nødvendigvis er kjent for leseren av patentkravene, selv om det, slik Stim gjør gjeldende, er kjent for ankemotpartene. Opplysningen kan derfor først og fremst si noe om patentsøkers subjektive mening med patentkravene, mens det klare utgangspunktet vil måtte være den objektive forståelsen av disse.
Stim har også vist til at EP'449 er avdelt fra Stims patent EP'290. Patentkrav 1 i EP'290 har følgende ordlyd:
polyvalent kation-reseptormodulator (PVCR) i form av tryptofan eller fenylalanin fra 1-10 g/kg basert på vekt.
Det fremgår her uttrykkelig at PVCR-modulatoren må bestå av aminosyrene tryptofan eller fenylalanin innenfor intervallet 1-10 g/kg. Kravet er dermed formulert på en annen måte enn det som er tilfelle for krav 1 i EP'449. Lagmannsretten kan derfor ikke se hvordan dette patentkravet kan få noen vesentlig betydning som tolkningsmoment. Det bemerkes at krav 1 i EP'290 like mye er egnet til å underbygge at Stim kunne ha formulert krav 1 i EP'449 på en annen måte, dvs. tilsvarende krav 1 i EP'290, hvis meningen var at det aktuelle mengdeintervallet skulle referere seg til de enkelte aminosyrene i fôret.
Som et ytterligere moment til støtte for å legge vekt på den tolkningen av ordlyden som språklig sett er mest nærliggende, vil lagmannsretten peke på at det ikke bare finnes én, men flere alternative tolkninger – både at intervallet knytter seg til hver enkelt frie aminosyre og at det er tilstrekkelig at minst én fri aminosyre ligger innenfor intervallet. Hensynet til klarhet tilsier derfor at en objektiv ordlydsforståelse blir avgjørende.
Oppsummering og konklusjon 
Lagmannsretten tiltrer etter dette i hovedsak byfogdembetets oppsummering og konklusjon som gjengitt fra fjerde avsnitt på side 44 i kjennelsen:
Retten legger i den samlede vurdering av hvorledes patentkrav 1 skal tolkes, vesentlig vekt på den objektive, språklige forståelsen av kravets ordlyd. Søknadsprosessen underbygger etter rettens syn den tolkningen som kravets ordlyd isolert sett gir. Patentets beskrivelse, som etter rettens syn bare i begrenset grad bidrar til klargjøring av kravets ordlyd, er dermed underordnet og tillegges i denne sammenheng liten vekt.
Retten konkluderer etter dette med at det aktuelle patentkrav 1 skal tolkes slik at mengdeangivelsen angitt ved intervallet «1-10 g/kg» refererer seg til summen av alle de frie aminosyrene som måtte utgjøre PVCR-modulatoren.
Det er ikke omtvistet at verken Biomars eller Ewos' produkter Intro Tuning fór og Adapt fór, med den tolkning av patentkravet retten konkluderer med, utgjør middelbart patentinngrep i EP449 jf. patentloven § 3.
Stim har etter dette ikke sannsynliggjort et hovedkrav mot Biomar og Ewos knyttet til EP449. Begjæringen om midlertidig forføyning tas ikke til følge på dette punkt verken mot Biomar eller Ewos.
Retten i vår sak er enig med lagmannsretten i at intervallet 1-10 g/kg viser til summen av frie aminosyrer. Den siterte vurderingen fra lagmannsretten behandler i all hovedsak de argumentene som Stim har framsatt i vår sak til støtte for en annen fortolkning av intervallet. Retten slutter seg til lagmannsrettens vurdering av disse arumentene, og nøyer seg med å vise til denne.
Selv om lagmannsretten i all hovedsak har tatt stilling til Stims argumenter om tolkningen av intervallet har det også kommet til noen nye momenter i etterkant av lagmannsrettens avgjørelse som vil bli omtalt her.
Stim har for det første vist til at selskapet i år har fått meddelt et patent i Canada på en framgangsmåte for smoltifisering av laksefisk hvor fôret som inngår i framgangsmåten inneholder frie aminosyrer. Stim mener denne meddelelsen støtter selskapets fortolkning av intervallene i '449. I det canadiske patentet er forholdet mellom PVCR-modulatoren og aminosyrene angitt slik:
Polyvalent cation receptor (PVCR) modulator in the form om free amino acid of at least one of Tryptophan from 1-10 g/kg by weight, Tyrosin from 1-10 g/kg by weight, ...[alle frie aminosyrer er deretter listet opp på tilsvarende måte]
Retten er ikke enig med Stim i at meddelelsen av patentet i Canada gir særlig støtte for selskapets fortolkning av intervallene i det europeiske patentet. Som det framgår av lagmannsrettens drøftelse ovenfor har patentkravene i det europeiske patentet en annet ordlyd og en egen forutgående søknadsprosess som kaster lys over hvordan patentkravene skal forstås. Retten viser for øvrig til lagmannsrettens drøftelse under overskriften «andre tolkningsmomenter». I denne drøftelsen forkaster lagmannsretten en tilsvarende argumentasjon fra Stim knyttet til sammenhengen med intervallene i '290. Slik retten ser det har drøftelsen klar overføringsverdi til argumentasjonen knyttet til sammenhengen med det canadiske patentet.
Stim har i sin argumentasjon for retten også framhevet språklige forskjeller mellom norsk, amerikansk og britisk engelsk som selskapet mener vil kunne ha betydning for tolkningen av ordlyden i patentkrav 1 i '449. Stims sakkyndige vitne, Dr. Trushenski, har forklart at man i britisk engelsk ofte kan bruke flertallsbetegnelser på entallsord som henviser til en gruppe av personer, såkalte «collective nouns». Ifølge Dr. Trushenski er det ikke unaturlig at man i britisk engelsk språk ville kunne omtale en PVCR-modulator i flertall dersom modulatoren består av flere aminosyrer. Dr. Trushenski mener derfor at ordlyden i den engelske oversettelsen av patentkravet «..wherein the PVCR modulator is in the form of free aminoacid(s);» like gjerne kunne vært «..wherein the PVCR modulator are in the form free aminoacid(s); [rettens understrekninger]».
Retten deler ikke nødvendigvis Dr. Trushenskis oppfatning om at det ville være grammatikalsk riktig i britisk engelsk å erstatte «is» med «are» i setningene ovenfor. Under alle omstendigheter kan ikke retten se at en slik språklig forskjell har noe å si for tolkningen av patentkravene. Dersom PVCR-modulatoren skulle bli ansett som et «collective noun» på engelsk vil det være fordi ordet henviser til en gruppe frie aminosyrer. Det er imidlertid ikke omstridt at modulatoren kan bestå av flere aminosyrer. Eventuelle ulikheter knyttet til bruken av «collective nouns» kan derimot vanskelig tilsi en annen fortolkning av begrepet «the PVCR modulator» enn den lagmannsretten har lagt til grunn ovenfor og som retten i vår sak slutter seg til. For øvrig vil retten tilføye at det under alle omstendigheter er ordlyden i den norske oversettelsen av patentkravene som vil være avgjørende.
Av momenter som har kommet til etterkant av lagmannsrettens kjennelse i forføyningssaken vil retten også peke på at examining divison i EPO ved flere anledninger har gitt uttrykk for sitt syn på fortolkningen av intervallene i '449 ved behandlingen av ulike avdelte patentsøknader. Examining division mener intervallene må fortolkes slik at de omfatter summen av alle frie aminosyrer. I en uttalelse fra 4. august i år skriver EPO (punkt 2.3):
The total amount of PVCR modulators in form of free amina acids between 1 and 10 g/kg has always been interpreted as such by the examining division in all the related applications and the examining division does not see a reason to change this interpretation. The applicant argues, citing a number of decisions of the boards of appeal, that overly semantic approach should be avoided and that the relevant point is whether the amendments provide the skilled person with additional, technically relevant information which was not contained in the original application documents. The examining division fully agrees with such approaches but considers, contrary to the applicant's position, that the only reasonable interpretation of the mentioned passages in the previous application by the skilled person is that the amount of 1-10 g/kg PVCR modulator in form of free amina acid(s) refers to the total amount, and not to individual amounts of amina acid.
Stim har anført at uttalelsene må tillegges begrenset vekt ettersom uttalelsene bare kommer fra examining division og søknadsprosessen ennå ikke er avsluttet. Retten er enig med Stim i at uttalelsene har begrenset vekt. Men med sin begrensede vekt støtter EPOs etterfølgende uttalelser imidlertid opp under lagmannsrettens siterte fortolkning av intervallene i '449.
Rettens konklusjon er etter dette at '449 må fortolkes slik at summen av frie aminosyrer i fôret må ligge innenfor intervallet 1-10 g/kg. Det er enighet om at summen av frie aminosyrer i Adapt Flex og Adapt Xellerator ligger over dette intervallet. Ewos gjør derfor ikke middelbart patentinngrep i '449 ved salget av disse fôrene.
Ewos skal etter dette gis medhold i sitt krav om fastsettelsesdom for at selskapet ikke begår eller har begått inngrep i '449 ved utnyttelsen av fôrene Adapt Flex og Adapt Xellerator. Videre skal Ewos frifinnes for Stims krav om forbudsdom og erstatning for inngrep i det aktuelle patentet.
Ewos har lagt ned påstand om at '449 er ugyldig. Kravet er framsatt som en alternativ argumentasjonslinje for det tilfellet at retten ikke skulle være enig med Ewos i fortolkningen av intervallene i '449. Ewos har tilkjennegitt at selskapet ikke har noe behov eller ønske om å få prøvd gyldigheten av '449 dersom retten uansett skulle være enig med Ewos i at selskapet ikke gjør inngrep i patentet ved utnyttelsen av sine fôr.
Stim mener retten må ta stilling til gyldigheten av '449 uavhengig av om retten skulle mene at Ewos ikke gjør inngrep i patentet. Ifølge Stim knytter store deler av sakskostnadene seg til vurderingen av gyldighet. Stim mener hensynet til en riktig fordeling av sakskostnader tilsier at retten må ta stilling til gyldigheten av patentet all den tid Ewos har lagt ned påstand om at patentet er ugyldig.
Ewos' krav om ugyldighet er et resultat av den tidligere nevnte bestemmelsen i patentloven § 61. I første ledd, første setning av denne bestemmelsen står det:
I sivile saker om patentinngrep kan frifinnelse ikke bygges på at patentet er ugyldig eller kan kreves overført, jf §§ 52 og 53, uten at det først er avsagt dom for patentets ugyldighet eller overføring.
Bestemmelsen er omtalt i forarbeidene til en endringslov til patentloven fra 2019 – Prop.52 L (2018–2019), punkt 7.8:
Bakgrunnen for kravet om særskilt dom i spørsmål om ugyldighet, overføring og sletting var tidligere blant annet at slike saker var underlagt regler om tvungent verneting ved Oslo tingrett, mens saker om inngrep fulgte de alminnelige reglene i tvisteloven om blant annet verneting på saksøktes forretningssted, og på skadestedet for erstatningskrav, jf. tvisteloven § 4-4 og § 4-5 tredje ledd. Ved den styrking av håndhevingsreglene i lovgivningen om industrielt rettsvern som ble gjennomført ved lov 31. mai 2013 nr. 25 (i kraft 1. juli 2013), ble imidlertid vernetingsreglene endret slik at også inngrepssakene ble lagt til Oslo tingrett som tvungent verneting. Etter dette er den delen av begrunnelsen for forbudet mot prejudisiell prøving av innvendinger om ugyldighet mv. som knyttet seg til Oslo tingretts eksklusive kompetanse i spørsmål om ugyldighet, overføring og sletting, falt bort. Kravet om egen dom i spørsmålet om ugyldighet mv., har imidlertid også bakgrunn i behovet for klarhet om rettighetenes fortsatte eksistens, og i rettskraftsvirkningene av avgjørelsen av gyldighetsspørsmålet.
Siden patentloven § 61 slår fast at innvendinger om at patentet er ugyldig ikke kan prøves av retten rent prejudisielt som et ledd i avgjørelsen av inngrepskravet, men krever særskilt avgjørelse, kan saksøkte i en sak om patentinngrep ikke møte en anførsel fra patenthaver om bred tolkning av patentet med en innvending om at patentet i så fall er ugyldig, som retten prejudisielt tar stilling til ved avgjørelsen av inngrepskravet. Hvis saksøkte ønsker å forsvare seg på denne måten i en inngrepssak, må ugyldighetsinnsigelsen i så fall først fremmes som et eget motkrav i inngrepssaken. Dette kan få konsekvenser for sakskostnadene, siden disse etter tvisteloven § 20-2 annet ledd avgjøres etter en samlet vurdering av kravene i saken. Det vil følgelig bare være der saksøkte får medhold «fullt ut eller i det vesentlige» etter en samlet vurdering av kravene om ugyldighet og inngrep, at det kan kreves erstatning for sakskostnader fra saksøkeren etter denne bestemmelsen. Dersom saksøkte taper ugyldighetskravet, kan dette medføre at saken ikke anses vunnet etter tvisteloven § 20-2 annet ledd, selv om saksøkte blir frifunnet for inngrep på annet grunnlag (for eksempel at de handlinger som er begått ikke griper inn i rettigheten). På denne bakgrunn reiste Norsk forening for industriell rettsbeskyttelse, i forbindelse med høringen av forslaget om styrking av håndhevingsreglene i lovgivningen om industrielt rettsvern, spørsmål om det burde åpnes for at anførsler om ugyldighet kunne prøves prejudisielt i inngrepssaker, uten at det må fremmes særskilt krav om ugyldighet. Departementet ga i Prop.81 L (2012–2013) s. 89 uttrykk for at spørsmålet burde utredes nærmere og sendes på høring.
Det framgår videre av den siterte proposisjonen at departementet gjennomførte en høring og at man deretter konkluderte med at det ikke skulle foreslås endringer i patentloven § 61.
I vår sak er frifinnelsen av Ewos i inngrepssaken ikke basert på at 449' er ugyldig. Frifinnelsen er basert på en fortolkning av intervallene i patentkrav 1. Patentloven § 61 og de hensynene som begrunner bestemmelsen er derfor ikke til hinder for at retten ikke tar stilling til gyldigheten av patentet.
Selv om en manglende behandling av ugyldighetskravet ikke vil stride mot patentloven § 61 kan det likevel reises spørsmål om det vil stride mot tvisteloven. Det klare utgangspunktet i norsk sivilprosess er at retten skal behandle alle krav partene har framsatt, med mindre kravene er subsidiære. Ewos' krav om at '449 kjennes ugyldig er formelt sett ikke subsidiært fordi ugyldighet logisk sett innebærer at det heller ikke gjøres inngrep. Det at det logisk sett er vanskelig å formulere et subsidiært krav for en subsidiær argumentasjonslinje kan etter rettens syn likevel ikke være avgjørende. Rettens mener det vil være i strid med tvistelovens formålsbestemmelse å tolke prosessreglene slik at retten skal være tvunget til å ta stilling til tvistespørsmål som ikke kreves løst av parten som har brakt spørsmålet inn for retten.
Selv om hovedregelen i norsk sivilprosess er at retten skal ta stilling til alle krav som ikke er subsidiære finnes det også unntak. Tvisteloven § 9-6 (3) siste punktum er eksempel på en bestemmelse som åpner for at domstolene kan la være å ta stilling til et krav om avvisning, og i stedet frifinne saksøkte, selv om et krav om avvisning logisk sett aldri kan anses subsidiært til et krav om frifinnelse. I kommentarutgaven til bestemmelsen (Tore Schei mfl., Tvisteloven. Lovkommentar, § 9-6. Uttalelser, innsigelser og avgjørelser om saksbehandlingen, Juridika (kopiert 04. oktober 2022)) står det blant annet følgende:
I enkelte tilfeller kan det være vanskelig å ta stilling til om alle søksmålsvilkårene er oppfylt. Hvis det er på det rene at saksøkte må frifinnes for kravet, kan det være lite vunnet ved at retten først må ta stilling til og avgjøre et tvilsomt avvisningsspørsmål. Behandling av avvisningsspørsmålet vil da kunne pådra ekstra kostnader og forlenge saksbehandlingen unødig. [...] Et mulig eksempel, der saken trolig kunne vært avgjort med frifinnende dom fremfor behandling av avvisningsspørsmålet i tre instanser, er Rt-1998-607 som gjaldt krav om innplassering i et bestemt lønnstrinn ved lokale lønnsforhandlinger. Avvisningsspørsmålet ble behandlet av Høyesterett i avdeling, og under dissens 4-1, ble saken avvist. Gjengivelsen av saken i Retstidende synes å vise at kravet uansett ikke kunne ha ført frem, og at det kunne vært klart grunnlag for å frifinne arbeidsgiveren.
Retten mener hensynene som begrunner regelen i tvisteloven § 9-6 (3) siste punktum også tilsier at retten ikke trenger å ta stilling til et krav om ugyldighet i patentsaker dersom dette kravet inngår i en subsidiær argumentasjonslinje.
Sakskostnadsreglene kan etter rettens syn heller ikke tilsi at retten skal være tvunget til å ta stilling til patentets gyldighet dersom parten som har bestridt gyldigheten ut fra resten av domsresultatet ikke ønsker dette. Det er ikke uvanlig at store deler av kostnadene med en sivil sak kan være knyttet til tvistespørsmål som retten aldri tar stilling til fordi retten avgjør saken på et annet grunnlag. Den parten som taper saken blir imidlertid ansvarlig for alle sakskostnader, også de kostnadene som har gått med til behandlingen av spørsmålene retten ikke har vurdert. Årsaken til at en subsidiær argumentasjonslinje om ugyldighet i patentsaker må gi seg utslag i et eget påstandspunkt er som tidligere nevnt patentloven § 61. Denne bestemmelsen er imidlertid begrunnet ut fra andre hensyn enn fordelingen av sakskostnader. I vår sak har Ewos helt siden saksanlegget vært tydelig på at formålet med saken er å få fastslått at selskapet ikke gjør inngrep i Stims patentrettigheter ved utnyttelsen av Adapt-fôrene. Det beste ville kanskje vært om Ewos hadde synliggjort denne alternative argumentasjonslinjen ved å nedlegge en prinsipal påstand om kun frifinnelse i inngrepssaken og en subsidiær påstand med krav om både ugyldighet og frifinnelse. Utformingen av påstanden kan imidlertid ikke være avgjørende så lenge Ewos har vært klar på at selskapet ikke krever dom for ugyldighet dersom retten skulle komme til det uansett ikke foreligger inngrep fordi fôrene går klar av intervallene i '449.
Retten bemerker for øvrig at Oslo tingretts dom av 1. juli 2022 (saksnummer 21-072669) er et eksempel på en annen sak hvor retten ikke tok stilling til et krav om ugyldighet fordi retten uansett konkluderte med at det ikke forelå inngrep i patentet. Dommen er ikke rettskraftig.
Konklusjonen er etter dette at retten ikke trenger å ta stilling til om '449 er gyldig. Ewos har ikke krevd at retten tar stilling til dette spørsmålet og kravet om ugyldighet anses derfor som del av subsidiær påstand. I og med at kravet inngår i en subsidiær påstand utformer retten heller ikke noen egen domsslutning i tilknytning til dette kravet.
Retten går etter dette over til å vurdere Stims krav om erstatning for brudd på markedsføringsloven § 25 (generalklausulen om god forretningsskikk), § 30 (etterligningsvernet) og forretningshemmelighetsloven § 2.
Etter rettspraksis kan generalklausulen supplere både de øvrige regler i markedsføringsloven og immaterialrettslovgivningen. I HR-2021-2479-A (Bank Norwegian) uttaler Høyesterett følgende om forholdet mellom disse regelsettene:
Problemstillingen for vurderingen av generalklausulen er altså om det foreligger elementer i saken som ikke fanges opp av den øvrige lovgivningen. Dette tilsier at spesialbestemmelsene må bedømmes først. Retten har allerede vurdert hva som fanges opp av patentlovgivningen. Konklusjonen i denne vurderingen er at Ewos har gjort minst ett middelbart patentinngrep i det nå utløpte '534-patentet, men at Ewos fôr går klar av både '290 (fordi det ikke inneholder fritt tryptofan) og '449 (fordi summen av frie aminosyrer er større enn 10 g/kg.) Dette betyr at det patentrettslig ikke er noe til hinder for at Ewos i dag selger sine fôr i åpen konkurranse med Stim, og at disse markedsføres som produkter som bidrar til smoltifisering og som kan brukes uten kunstig lysstyring. Spørsmålet om hva som ligger innenfor og utenfor Stims enerett er spørsmål som fanges uttømmende opp av patentlovgivningen. Etter rettens syn blir det derfor feil å konkludere med at Ewos likevel ikke kan selge sine fôr som smoltifiseringsfôr i åpen konkurranse med Stim fordi dette er i strid med god forretningsskikk.
I vår sak har brudd på varemerkelovgivningen ikke vært et tema. Stim har imidlertid anført at navnet Adapt Xellerator er en ulovlig etterligning av navnet på fôret i SuperSmoltmetoden, Xcellerator. Slik retten ser det, er det i denne sammenhengen et poeng at Xcellerator – i motsetning til SuperSmolt – aldri har blitt registrert som et varemerke. Målt opp mot det vernet selskapet har for at andre ikke kan ta i bruk ord som ligner på ordet SuperSmolt har Stim et langt mindre vern mot at andre bruker ord som ligner på ordet Xcellerator.
Vurderingstema for etterligningsvernet i markedsføringsloven § 30 er som følger:
I næringsvirksomhet er det forbudt å anvende etterlignede kjennetegn, produkter, kataloger, reklamemidler eller andre frambringelser på slik måte og under slike omstendigheter at det må anses som en urimelig utnyttelse av en annens innsats eller resultater og fører med seg fare for forveksling.
I den helhetlige vurderingen av om det har skjedd en urimelig utnyttelse av en annens innsats er det en rekke momenter som vil kunne bli vektlagt. For kjennetegns-etterligninger vil det ha stor betydning om det etterlignede kjennetegnet er godt kjent. På bakgrunn av bevisførselen legger retten til grunn at Xcellerator-navnet aldri har vært godt kjent som navnet på Stims fôr. Retten finner det sannsynlig at hoveddelen av markedet i Norge kun forbinder navnet SuperSmolt med både metoden og fôret som inngår i metoden. Etter rettens syn er den manglende innarbeidelsen av Xcellerator i Norge som navnet på Stims fôr i seg selv tilstrekkelig til å konstatere at det ikke foreligger noen ulovlig etterligning av kjennetegn. Retten trenger derfor ikke å ta stilling til hva som kan ha vært Ewos' hensikt med å velge navnet Adapt Xellerator. Retten bemerker imidlertid at den ikke finner det usannsynlig at navnet kan ha blitt valgt uten at personen som valgte navnet var kjent med navnet Xcellerator og at navnet kan ha blitt valgt fordi formålet med Adapt Xellerator var å sette fart på laksens egen saltpumpe. Som nevnt er imidlertid ikke denne vurderingen av mulig formål hos Ewos et nødvendig premiss for konklusjonen om at det ikke foreligger brudd på markedsføringsloven § 30.
Stim har også anført at det foreligger brudd på forretningshemmelighetsloven § 2. Det er ikke omstridt at ulike selskaper i det internasjonale Ewos-konsernet inngikk en rekke konfidensialitetsavtaler med Stim (og Marical) på den tiden Ewos og Stim samarbeidet om produksjon av fôr. Uenigheten handler om hvorvidt Ewos har misbrukt konfidensielle opplysninger. Slik retten har oppfattet Stim, kan ikke selskapet peke på konkrete hemmeligheter som skal ha blitt misbrukt. Selskapet mener imidlertid at Ewos' manglende framleggelse av dokumentasjon (herunder alle resepter og analyser) tilsier at usikkerhet knyttet til hva som kan ha blitt misbrukt må gå ut over Ewos.
Retten er ikke enig med Stim i at Ewos har gitt ut for lite informasjon i denne saken. Under saksforberedelsen (mens det negative fastsettelsessøksmålet ennå ikke var besvart med positive krav fra Stims side) mente retten riktignok at Ewos burde utlevere samtlige analyser og resepter. Etter hovedforhandlingen har retten fått større forståelse for hvorfor reseptene og analysene er viktige forretningshemmeligheter for Ewos. Samtidig har retten fått mindre forståelse for hvorfor Stim ikke har akseptert forslaget fra Ewos om å la en uavhengig tredjeperson gjennomgå de taushetsbelagte dokumentene. Retten er følgelig ikke enig med Stim i at mangelen på opplysninger tilsier at retten kan konkludere med Ewos mest sannsynlig har misbrukt konfidensielle opplysninger. I mangelen på dokumentasjon av noe annet er rettens konklusjon tvert imot at Ewos ikke har brutt forretningshemmelighetsloven § 2.
Det siste spørsmålet retten må ta stilling til er om det er foreligger forhold ved Ewos' forretningsførsel som ikke er fanget opp av de nevnte drøftelsene av spesialbestemmelsene. Dersom dette er tilfellet vil generalklausulen om brudd på god forretningsskikk kunne komme til anvendelse. Rettens medlemmer har noe ulikt syn på spørsmålet om Ewos' samlede opptreden overfor Stim gir grunnlag for kritikk. Uenigheten knytter seg blant annet til Ewos' markedsføring og presentasjon av forskningsdata til støtte for egne fôr ved flere kundemøter. Ingen av rettens medlemmer mener imidlertid at opptredenen er så kritikkverdig at det gir grunnlag for å konstatere brudd på generalklausulen. Retten ser derfor ikke grunn til å gå nærmere inn på denne uenigheten i dommen.
Konklusjonen er etter dette at Ewos ikke har opptrådt i strid med markedsføringsloven eller lov om forretningshemmeligheter ved utnyttelsen av sine fôr Adapt Flex og Adapt Xellerator. Ewos skal etter dette gis medhold i sitt subsidiære krav om fastsettelsesdom og selskapet skal frifinnes for kravene fra Stim om erstatning og forbud mot bruk av navnet «Adapt Xellerator».
For patent '534 avsier retten nå en deldom hvor Ewos dømmes til å betale erstatning/vederlag etter patentloven § 58 for minst ett middelbart patentinngrep. Den nærmere utmålingen og valg av utmålingsalternativ i patentloven § 58 er utskilt til senere behandling. (Under hovedforhandlingen ble det gjort en mindre korrigering i delingsbeslutningen av 6. september. Denne framgår av rettsboka).
I og med at retten ennå ikke har tatt stilling til Stims krav om erstatning/vederlag er saken heller ikke endelig avgjort. Dette har også betydning for idømmelsen av sakskostnader. I tvisteloven § 20-8 tredje ledd står det:
Dersom kostnadsavgjørelsen avhenger av utfallet av deler av saken som ikke er avgjort, utsettes denne til den senere avgjørelse
I vår sak mener retten at spørsmålet om hvem som skal ha ansvar for sakskostnadene vil kunne avhenge av hvilken utmåling retten faller ned på for det middelbare patentinngrepet i '534. Retten mener derfor at hele sakskostnadsavgjørelsen må utsettes til retten har tatt stilling til utmålingen.
Retten vil ta kontakt med prosessfullmektigene for beramming av utmålingssaken når denne dommen er rettskraftig.
Dommen er enstemmig.
SLUTNING:
Til spørsmålet om retten tillater endring i Stims krav/påstandsgrunnlag: 
Til spørsmålet om inngrep i '534: 
Til spørsmålet om inngrep i patent '449: 
Til spørsmålet om det foreligger brudd på markedsføringsloven eller lov om forretningshemmeligheter: 
Til spørsmålet om sakskostnader: 
Retten har kommet til at Ewos har gjort minst ett middelbart patentinngrep i '534 ved salget av sine fôr og at Stim har krav på erstatning/vederlag etter patentloven § 58. Utmålingen skal behandles i en senere sak, og retten vil ved denne senere behandlingen også ta stilling til de nærmere kriteriene for å fastsette antallet middelbare patentinngrep.
Retten har kommet til at Ewos ikke gjør inngrep i '449 fordi de aktuelle fôrene ligger utenfor rettens fortolkning av intervallet 1-10g/kg. I og med at retten har kommet til at det uansett ikke foreligger inngrep, tar retten ikke stilling til gyldigheten av '449.
Retten har kommet til at Ewos ikke har brutt markedsføringsloven eller lov om forretningshemmeligheter.
I og med at retten skal utmåle erstatning for inngrepet i '534 i en senere sak utstår også avgjørelsen om sakskostnader til saken er endelig avgjort.
Som det framgår av beskrivelsen av sakens bakgrunn framsatte Stim i prosedyren nye krav/påstandsgrunnlag. Det første var knyttet til at Ewos skal ha drevet med villedende markedsføring av Adapt Flex. Det andre var knyttet til at Ewos skal ha solgt et økologisk fôr som faller innenfor '449 uavhengig av hvordan intervallene i dette patentet fortolkes. Ewos protesterte mot endringen. Retten meddelte at den ville ta stilling til om endringen kunne tillates i forbindelse med dommen.
Etter rettens syn innebærer Stims argumentasjon nye krav eller påstandsgrunnlag. Etter tvisteloven § 9-16 kan endringer i krav og påstandsgrunnlag bare foretas etter avsluttet saksforberedelse dersom særlige vilkår er oppfylt. Retten kan ikke se at noen av vilkårene er oppfylt i denne saken. Ved vurderingen har retten lagt vekt på at endringen først framkom etter at bevisførselen var avsluttet. Retten kan ikke se at den har grunnlag til å undergi disse kravene/påstandsgrunnlagene en forsvarlig behandling. Rettens konklusjon er følgelig at det ikke gis samtykke etter tvisteloven § 9-16 til at kravene/påstandsgrunnlagene trekkes inn i saken.
Framgangsmåten i '534 er den opprinnelige SuperSmolt-metoden. Som tidligere nevnt utløp dette patentet oktober 2021. Gyldigheten av '534 er ikke direkte bestridt av Ewos i form av et krav om at patentet skal kjennes ugyldig.
Gyldigheten av '534 ble vurdert av både tingretten og lagmannsretten i Biomarsaken. I begge instanser ble patentet ansett gyldig. I lagmannsrettens dom er det gitt en enkel beskrivelse av hva framgangsmåten i patentet handler om. Beskrivelsen gjengis her:
Som nemnt tidlegare, er NO'534 eit patent på ein framgangsmåte der fisken får eit fôr som er nærare definert i patentkrava, samstundes som det blir tilsett nærmare definerte saltar til ferskvatnet som fisken lever i. Føremålet er i NO'534 skildra som å forbetra oppdrett av pre-vaksen, anadrom fisk. Lagmannsretten oppfattar at prevaksen fisk vil seia fisk som enno ikkje har smoltifisert.
[...]
Patentkrav nr. 1 i NO'534 har slik ordlyd:
Fremgangsmåte for å forbedre oppdrett av pre-voksen anadrome fisk, hvor den prevoksne anadrome fisk blir holdt i ferskvann før overføring til sjøvann, omfattende:
Dei andre patentkrava (krav nr. 2-15) skildrar ulike kombinasjonar av tilsettinga til ferskvatnet (trinn a) og samansetting av fôret (trinn b). Krav 1-12 er skildra som krav knytt til ein framgangsmåte, medan krav 13-15 er skildra som krav knytt til «anvendelse».
Patentkrav nr. 1 i NO'534, jf. sitatet ovanfor, inneheld ei rekkje faguttrykk og framandord. For å skjøna innhaldet, meiner lagmannsretten at det er påkravd å omtala nokre av desse uttrykka/orda nærare.
PVCR er ei forkorting for «Polyvalent Cation Sensing Reseptor», som i patentkrav nr. 1 har blitt oversett til norsk som «polyvalent kation-følende reseptor». Det sakkunnig vitnet, Dr. William Harris, omtalte PVCR som «Polyvalent Cation Receptor Proteins» og forklarte at slike reseptorar/protein også blir omtalte som «Calsium Sensing Receptor Proteins (CaSRs)». Ifølge Harris blei slike protein/reseptorar oppdaga i 1993, og på grunnlag av forsking i tidsrommet 19982002 blei det avdekt at PVCR fungerer som sensorar for kalsium og salinitet, blant anna hos fisk. Lagmannsretten legg til grunn at salinitet er eit uttrykk for mengde oppløyst salt i ei mengde vatn.
Uttrykket «reseptor» er i Store norske leksikon (nettutgåve) omtalt som «bindingssted for signalmolekyler i cellemembranen eller inne i cellen. Begrepet brukes også om sanseceller som reagerer på for eksempel lys, lyd og så videre».
Lagmannsretten oppfattar etter dette at ein PVC-reseptor sansar kalsium og salinitet, og at reseptoren kan spela ei rolle når det gjeld å formidla signal vidare i den aktuelle organismen – i dette tilfellet i fisken.
Patentkrav nr. 1 i NO'534 omtaler tilsetting av PVCR-modulator. «Modulator» er i Store norske leksikon (nettutgåve) omtalt som «den delen av et kommunikasjonssystem som omformer informasjon til et informasjonsbærende signal, egnet til overføring via et kommunikasjonsmedium». Døme på ein modulator er mikrofonen i ein telefon.
Lagmannsretten oppfattar etter dette at patentkrav nr. 1, trinn a, skildrar at det skal bli tilsett ferskvatnet ein PVCR-modulator, det vil seia ein komponent som er i stand til å tilføra PVC-reseptorane til fisken ein funksjonalitet knytt til kommunikasjon/signalgjeving hos fisken.
Etter patentkrav nr. 1 skal det bli tilsett PVCR-modulator til ferskvatnet i tilstrekkeleg mengde for å «modulere ekspresjon og/eller sensitivitet [...]». Lagmannsretten oppfattar at kjernen i dette er at mengda av PVCR-modulator skal vera stor nok til å bringa fram eit utrykk eller ein sensitivitet – at det skal skje ei aktivering. Det følgjer vidare av trinn a at det her er tale om ei aktivering i form av minst ein PVCR i fisken.
Samla sett oppfattar lagmannsretten ordlyden slik at kjernen i trinn a, uttrykt på ein forenkla måte, er at tilsettinga til vatnet skal utnytta PVC-reseptorane til fisken ved at tilsettinga aktiverer desse reseptorane.
Når det gjeld trinn b, oppfattar lagmannsretten at dette trinnet går ut på at fisken får eit fôr som medverkar til eit monaleg høgare nivå av PVCR-modulatoren i serumet (blodet) til fisken fordi den tar til seg fôret.
Kva som er den konkrete verknadsmekanismen i trinn b, er ikkje omtalt i patentkravet. Lagmannsretten oppfattar at verknadsmekansimen i prinsippet kan vera anten direkte frå fôret, eller indirekte, ved at fôret får fisken til å drikka av det vatnet som den lever i, og fisken med det blir påverka av dei verkestoffa som er i vatnet.
I dommen til tingretten er det på side 16-17 gjeve følgjande oppsummering av framgangsmåten i NO'534:
Patentet gjelder altså ikke et bestemt fôr, men derimot en fremgangsmåte som har til hensikt å aktivisere de polyvalente kation-følende reseptorene (PVCR) i fisken, da en slik aktivering utvikler evnen til å tolerere sjøvann uten å måtte gå igjennom simulering av vinter og vår gjennom lysstyring. Metoden består av to trinn og innebærer at fisken blir holdt i ferskvann mens det gis en tilsetning av PVCRmodulatorer til ferskvannet (i praksis Mg2+ og Ca2+), kombinert med en tilsetning til fôret av et middel som bidrar til et betydelig øket nivå av PVCR-modulator i fiskens serum (i praksis NaCl), i en mengde som er tilstrekkelig til at fisken må drikke ferskvannet som nå inneholder PVCR-modulatorer. Den modulering av PVC reseptorer som derved skjer både i fiskens ytre (skinn og gjeller) og indre (gjennom en økning av modulatorer i fiskens blod (serum)), vil gi en effektiv stimulering av sjøvannstoleransen.
De to trinnene som Supersmolt-metoden består av kan begge oppnås ved hjelp av virkemidler som har vært kjent og brukt i oppdrettsnæringen i mange år, også forut for prioritetsdatoen for '534. Trinn 1 – tilsettingen av magnesium- og kalsiumioner i vannet – vil ofte oppnås gjennom såkalt bufring av vannet til settefisken. Bufring handler om å øke vannets evne til å motvirke forsuring (fall i pH-verdi). Forsuring av vannet er skadelig for laksen. Tilsetting av sjøvann i ferskvannet vil gi en buffereffekt, og dette er et virkemiddel som har vært brukt av oppdrettsnæringen i mange år. (I noen år rundt 1990 var det riktignok lite bruk av sjøvann på grunn av reguleringer som skulle forhindre overføring av sykdom). I tillegg til sjøvann kan man også oppnå en buffereffekt ved å tilsette lut eller kalsiumholdige salter til ferskvannet. Tilsetting av kalsiumholdige salter har vært brukt både i og utenfor oppdrettsnæringen i mange tiår for å forhindre forsuring. Blant annet har kalking av innsjøer vært et kjent tiltak for å motvirke effekten av sur nedbør. I settefiskanlegg har tilsetting av kalsiumholdige salter vært særlig aktuelt i såkalte RASanlegg. I RAS-anlegg resirkuleres vannet som settefisken befinner seg, og risikoen for forsuring er derfor høyere enn i såkalte gjennomstrømmingsanlegg. I tillegg vil saltene fra fôret akkumuleres over tid og føre til økt hardhet i vannet. RAS-anlegg var ikke veldig vanlig i Norge rundt år 2000, men denne typen anlegg har blitt mer vanlig etter hvert. Slik retten forstår det, er det enighet mellom partene om at bufring med kalsiumholdige salter vil kunne innebære at oppdretteren oppnår verdier i settefiskvannet som ligger innenfor trinn 1 i '534. Bevisførselen så langt har imidlertid ikke gitt retten noe klart bilde av hvor mange oppdrettsanlegg (fordelt på RAS-anlegg og gjennomstrømmingsanlegg) som oppnår denne type verdier i vannet. Det er heller ikke klart for retten hvordan man går fram for å få oversikt over hvilke anlegg som oppnår dette.
Trinn 2 i '534 – tilsettingen av salt i foret – var også kjent teknikk rundt år 2000. På 1970 og -80 tallet var saltfôr den eneste metoden man hadde for å tilpasse fisken til sjøvann, i tillegg til sjøvannstilsetting og naturlig smoltifisering. Rundt 1990 ble lysstyring introdusert som en kunstig metode for å igangsette smoltifiseringsprosessen. Lysstyring handler om å redusere fiskens tilgang til lys (vanligvis ved å ha det mørkt halve døgnet) i en periode på rundt seks uker. Perioden med begrenset lys erstattes deretter av en periode med fullt lys. Dette gjør at lakseyngelen tror den har vært gjennom flere årstider enn den egentlig har, og at den tilpasser seg sjøvann ved hjelp av indre mekanismer. Fra 1990 – 2010 var lysstyring den metoden som oftest ble benyttet for å tilpasse fisken til sjøvann.
Figuren ovenfor viser metoder som har vært brukt i Norge til ulike tider for å tilpasse laksen til et liv i sjøvann. Figuren viser at saltfôr var mye i bruk fram til 1990 og at det deretter ikke var i bruk før det igjen ble tatt i bruk rundt 2005. (Fôret som inngår i SuperSmolt-metoden, og som er markert med lyseblått, er også et saltfôr i den forstand at det er tilsatt NaCl.) Figuren viser også en renessanse for andre saltfôr fra 2015 og framover, markert med oransje. Denne renessansen handler i hovedsak om salg av saltfôr fra fôrprodusentene Biomar og Ewos, blant annet Ewos' Adapt Flex.
Selv om begge de to trinnene i SuperSmolt-metoden kan oppnås ved hjelp av virkemidler som var kjent og brukt av oppdrettsnæringen også forut for '534-patentets prioritetsdato, ble SuperSmolt-metoden likevel ansett som ny og oppfinnerisk av patentmyndighetene da patentsøknaden ble behandlet. Tingretten og lagmannsretten i Biomarsaken konkluderte også med at metoden innebar noe nytt. Lagmannsretten grunnga dette standpunktet på blant annet følgende måte (vurdert opp mot en artikkel fra 1997 skrevet av Trygve Sigholt m.fl. som blant annet handlet om hvordan sjøvannstoleransen til fisken kunne bedres ved å blande sjøvann i ferskvannet og gi fisken saltfôr):
Det er på det reine at Sigholt ikkje omtaler PVCR. Sjølve mekanismen, i form av den rolla som PVCR har, er såleis ikkje skildra av Sigholt. Etter lagmannsretten sitt syn er dette ikkje avgjerande for vurderinga av om Sigholt er eit mothald som hindrar at kravet til nyhende er oppfylt. Ei oppdaging i form av innsikt i korleis naturen fungerer – kva mekanisme som gjer at ein framgangsmåte verkar – kan ikkje gje grunnlag for patent. Men i vurderinga av om ein framgangsmåte (her framgangsmåten i NO'534) er kjend frå før, kan det spela inn om framgangsmåten i patentet også skildrar den underliggjande mekanismen, dersom kunnskap om mekansimen også innverkar på sjølve framgangsmåten som blir brukt. På same måte som tingretten, meiner lagmannsretten at NO'534 byggjer på ein annan idé og ein annan teknisk løysing enn hos Sigholt, og at dette har relevans for vurderinga av kravet til nyhende fordi framgangsmåten her også blir påverka av idéen/kunnskapen.
Retten i vår sak slutter seg til denne vurderingen. Etter rettens syn innebar SuperSmoltmetoden noe nytt og oppfinnerisk da den ble lansert fordi metoden ga innsikt i hvordan og hvorfor saltfôr i kombinasjon med tilsetting av salter i ferskvannet kunne tilpasse fisken til sjøvann uten bruk av lysstyring.
Samtidig som retten anerkjenner at SuperSmolt-metoden bidro med noe nytt mener retten at det også er knyttet utfordringer til patentering av metoder som i stor grad kan utføres ved hjelp av kjente virkemidler. Utfordringen handler om å unngå at fortsatt bruk av kjente virkemidler med ett skal bli noens enerett. Dette er en utfordring som får betydning for tolkningen og avgrensningen av '534-patentet og som retten vil komme tilbake til senere i drøftelsen.
I vår sak har ikke Ewos direkte bestridt gyldigheten av '534. Patentet er i dag utløpt. For dette patentet er problemstillingen for retten derfor begrenset til en vurdering av om Ewos har gjort middelbart inngrep i patentet ved utnyttelsen av sine fôr Adapt Flex og Adapt Xellerator.
I Biomarsaken hadde tingretten og lagmannsretten ulikt syn på spørsmålet om Biomar, ved salget av sitt saltfôr, gjorde inngrep i '534. Tingretten mente at oppdretterne som bufret vannet med kalsiumsalter og som samtidig ga fisken saltfôr, ikke automatisk ville være i inngrep med '534 patentet fordi oppdretterens bufring av vannet hadde et annet formål enn å utnytte patentets framgangsmåte. Tingretten begrunnet dette på følgende måte:
Retten har allikevel, under tvil, kommet til at det ikke er sannsynliggjort at det gjøres middelbart patentinngrep i NO'534 ved salg av Intro Tuning til RAS-anlegg. Retten har da lagt vekt på at det fôret som har vært solgt, ikke har vært ment for å utnytte oppfinnelsen. Som nevnt tilsetter de fleste RAS-anleggene i dag kalsium til ferskvannet i form av kalsiumkarbonat eller kalsiumhydroksid som ledd i en vannbehandling. Retten oppfatter det slik at dette er noe som må gjøres kontinuerlig uavhengig av hvilket fôr som brukes. Fôret Biomar selger virker uavhengig av disse tilsetningene i vannet. Det er ikke vist at det er en sammenheng mellom tilsetning av kalsium og det saltholdige fôret. Tilsetningene gjøres således ikke som ledd i en fremgangsmåte der det virker sammen med fôret for å påvirke fiskens PVCRmodulatorer. Tilsetningen gjøres heller ikke for å få fisken til å drikke. Tilsetningen av kalsium har her et annet formål enn i patentets fremgangsmåte. Fôret virker også uavhengig av tilsetningene i ferskvannet. Etter rettens syn fremstår det derfor ikke som åpenbart at fôret er bestemt for en utnyttelse av patentets fremgangsmåte og man er utenfor de situasjoner bestemmelsen om middelbart patentinngrep er ment å ramme. [...]
Lagmannsretten var ikke enig med tingretten på dette punktet, og mente at det forelå middelbart patentinngrep. Etter å ha sitert tingrettens vurdering, uttaler lagmannsretten på side 42-43 i dommen:
Lagmannsretten meiner at tingretten her tok feil av kva som ligg i at den patentkrenkjande bruken må vera tilsikta hos kunden, og at tingretten dessutan ikkje skilte klart mellom vilkåra knytt til kunden og vilkår knytt til leverandøren, jf. omtalen av vilkåret «åpenbart».
Tingretten la tilsynelatande avgjerande vekt på at motivasjonen til kunden ikkje var å utnytta framgangsmåten i patentet, i staden for å vurdera om den tiltenkte bruken til kunden objektivt sett innebar ein framgangsmåte som fall inn under patentet. Lagmannsretten meiner for sin del at det er tilstrekkeleg at den tiltenkte bruken til kunden objektivt sett innebar utøving av oppfinninga i NO'534. Lagmannsretten meiner at det er gjort truleg at i alle fall nokre av kundane som hadde RAS-anlegg og som tilsette kalsium til vatnet, kjøpte Intro Tuning med tanke på å bruka Intro Tuning kombinert med tilsetting i vatnet, det vil seia på ein måte som innebar krenking av eineretten etter NO'534. Dette inneber etter lagmannsretten sitt syn at Intro Tuning allereie på kjøpstidspunktet for slike kundar var «bestemt for» å utnytta oppfinninga.
Lagmannsretten meiner at ei tolking der ein legg avgjerande vekt på den subjektive motivasjonen til kunden, om denne ynskte å utnytta oppfinninga på urettmessig måte, gjev dårleg samanheng med at patentretten byggjer på at den som er innvilga patent, har krav på eit reint objektivt vern for oppfinninga. Patenthavaren får i verneperioden ein einerett til å utnytta oppfinninga, jf. patentlova § 3 første ledd. Det objektive preget av vernet er omtalt hos Are Stenvik: Patentrett (4. utgåve) side 288:
Eneretten gjelder uavhengig av om tredjepart var kjent med patentet eller ikke. Det er ikke bare snakk om en beskyttelse mot etterligning eller kopiering, slik som i opphavsretten, men om et rent objektivt vern for oppfinnelsen.
Slik retten leser de siterte begrunnelsene fra både tingretten og lagmannsretten i Biomarsaken, har begge instanser forsøkt å avgrense rekkevidden av patentet slik at det ikke skal ramme oppdrettere som bruker virkemidler som var kjent forut for patentets prioritetsdato, med mindre oppdretterne har tatt disse virkemidlene i bruk nettopp for å utnytte metoden i patentet. Tingretten i Biomarsaken mente det ikke var sannsynliggjort at noen av oppdretterne som ga settefisken Biomars fôr og som samtidig bufret vannet med kalsium, gjorde dette med den hensikt å utnytte kombinasjonen i Stims patent. Lagmannsretten fant det på sin side sannsynlig at «i alle fall nokre av kundane som hadde RAS-anlegg og som tilsette kalsium til vatnet, kjøpte Intro Tuning med tanke på å bruka Intro Tuning kombinert med tilsetting i vatnet, det vil seia på ein måte som innebar krenking av eineretten etter NO'534» (rettens understrekning). Retten forstår dette slik at også lagmannsretten oppstilte en forutsetning for å konstatere direkte patentinngrep hos oppdretteren at oppdretteren ved valg av enten fôr eller bufringsmetode hadde hatt tanke om å utnytte framgangsmåten i patentet. Også i vår sak mener retten dette er en viktig forutsetning ved fortolkningen av det nå utløpte '534-patentet.
På samme måte som i Biomarsaken handler ikke vår sak om direkte patentinngrep fra oppdretternes side, men derimot om middelbart patentinngrep fra fôrprodusenten, Ewos. Reglene om middelbart patentinngrep er inntatt i patentloven § 3 andre ledd. Retten vil først drøfte vilkårene i § 3 andre ledd, første setning. Her står det:
Eneretten innebærer likeledes at andre enn patenthaveren ikke uten dennes samtykke må utnytte oppfinnelsen ved å tilby eller levere midler til å utøve oppfinnelsen til noen som ikke er berettiget til å utnytte den her i riket, såfremt midlene vedrører noe vesentlig i oppfinnelsen og leverandøren eller tilbudsgiveren vet, eller det etter omstendighetene er åpenbart, at de er egnet og bestemt for slik utnyttelse
Det omstridte spørsmålet i vår sak er om Ewos' fôr Adapt Flex og Adapt Xellerator, var «bestemt for» en utnyttelse i strid med Stims enerett til SuperSmolt-metoden ('534 patentet). Retten oppfatter at det ikke er omstridt at fôrene var egnet for utnyttelse av metoden, idet begge forene er saltfôr (tilsatt NaCl). Ewos har heller i ikke i særlig grad problematisert vilkåret om at en eventuell uberettiget utnyttelse hos oppdretterne må ha vært åpenbar for selskapet.
Ewos mener '534 patentet må tolkes slik at det kreves noe mer enn vanlig bufring av settefiskvannet for å oppfylle trinn a i patentkrav 1. I følge dette kravet skal det tilsettes PVCR-modulatorer til ferskvannet «i en tilstrekkelig mengde til å modulere ekspresjon og/eller sensitivitet av minst én PVCR». Ewos mener fagpersonen – som skal tolke patentet og som på forhånd vil være kjent med både saltfôr og bufring – vil lese patentet slik at det er nødvendig med en betydelig økning i nivået av magnesium og kalsium i den siste perioden før fisken flyttes til sjøvann fordi PVCR reagerer på endringer. Bufring av vannet pågår derimot jevnt i hele settefiskperioden og vil dermed ikke gi den endringen som er nødvendig for å få PVCR til å reagere. Ewos har pekt på at vurderingen av om det foreligger en betydelig økning i nivået av magnesium og kalsium i siste periode før sjøvannsutsett er en objektiv vurdering. På denne måten mener Ewos det er mulig å objektivisere vurderingen av oppdretterens hensikt med å gi fisken saltfôr i større grad enn det lagmannsretten ser ut til å legge til grunn i Biomarsaken. Ewos mener det ikke er sannsynliggjort at noen av Ewos' kunder har foretatt en ekstra stor tilsetting av magnesium og kalsium i den siste perioden før sjøvannsutsett. Dermed mener Ewos det heller ikke er sannsynliggjort at fôrene var bestemt for en utnyttelse i strid med Stims enerett.
Stim mener Ewos' fôr vil være bestemt for en utnyttelse i strid med Stims enerett så lenge fôret har blitt solgt til kunder med RAS-anlegg med nivåer av kalsium og magnesium i settefiskvannet som ligger innenfor '534. Stim mener det ikke er mulig å føre bevis for en hensikt hos den enkelte fôrkunde om å utnytte framgangsmåten i patentet. Etter Stims syn er det heller ikke mulig eller riktig å objektivisere vurderingen av hensikt på den måten som Ewos tar til orde for. Stim mener lagmannsrettens rent objektive tilnærming til vurderingen av middelbart patentinngrep i Biomarsaken er den eneste som vil gi Stim et reelt vern.
Retten bemerker innledningsvis at den i denne omgang bare trenger å ta stilling til om Ewos ved sitt salg av Adapt Flex og/eller Adapt Xellerator har begått minst ett middelbart patentinngrep i '534. I så fall vil det være grunnlag for utmåling av erstatning/vederlag etter patentloven § 58 dersom patentinngrepet har vært forsettlig eller uaktsomt. Spørsmålet om hvor mange patentinngrep som eventuelt er begått hører under utmålingssaken, som er utskilt til senere behandling.
Den allerede nevnte Biomarsaken handlet også om middelbart patentinngrep fra fôrprodusenten Biomar. Så vidt retten kan se er det ikke forskjeller mellom Biomars og Ewos' fôr eller mellom Biomars og Ewos' kunder som er relevante for vurderingen av middelbart patentinngrep i '534. Det faktum at det foreligger en rettskraftig avgjørelse fra en overordnet domstol hvor det er konstatert middelbart patentinngrep i '534 for Biomars del er derfor i seg selv et vektig argument for at vilkårene i patentloven § 3 andre ledd første punktum må anses oppfylt også for Ewos' del. Lagmannsretten fant det som nevnt sannsynlig at minst noen av Biomars kunder hadde hatt en subjektiv tanke om å utnytte framgangsmåten i patentet og at dette framstod åpenbart for Ewos. I og med at sakene berører samme type fôr og samme type kunder, legger retten det samme til grunn ved vurderingen av vår sak. Dette innebærer at det ikke er nødvendig for retten i denne omgang å ta stilling til om Ewos også har begått middelbart patentinngrep ved salg av fôr til kunder som ikke har hatt noen tanke om å utnytte framgangsmåten i patentet. Dette er et spørsmål som formelt sett bare har betydning for utmålingen av erstatning/vederlag og ikke for spørsmålet om det foreligger erstatningsplikt.
Selv om retten formelt sett ikke trenger å ta stilling til om det foreligger mer enn ett middelbart patentinngrep etter patentloven § 3 andre ledd, første punktum, har det vært et uttalt ønske både fra retten og partene at domspremissene i denne runden skal kunne legge til rette for en mest mulig enkel behandling av utmålingen i neste runde. En domskonklusjon som bare konstaterer minst ett inngrep vil gjøre det nødvendig å gå nærmere inn på spørsmålet om hvilke salg som er ansvarsbetingende i utmålingsrunden. Retten er innforstått med at en mangel på klargjøring nå vil gjøre det vanskeligere for partene å komme fram til en minnelig løsning i utmålingstvisten. Samtidig mener retten at hovedforhandlingen ikke har gitt tilstrekkelig grunnlag for å kunne ta stilling til hvilke salg – til hvilke type oppdrettere – som innebærer middelbart patentinngrep. Etter rettens syn reiser denne problemstillingen spørsmål som bør bli enda grundigere belyst både gjennom både bevisførsel og argumentasjon. Blant annet er det uklart for retten om den formen for objektivisert vurdering av hensikt som Ewos tar til orde for er forenlig med lagmannsrettens avgjørelse i Biomarsaken og om den er mulig å måle på noen måte som gir Stim et reelt vern. Retten har etter bevisførselen ikke noe klart bilde av hvor mange oppdrettere som tilsetter sjøvann og/eller kalsiumsalter i settefiskvannet (i tilstrekkelig nivå til å falle innenfor verdiene i patentet) og hvordan dette måles. Dette er spørsmål som vil kunne ha betydning for vurderingen av om Ewos' objektiviserte vurdering av hensikt skal kunne legges til grunn. Det er også uklart for retten om det er rettslig adgang til å legge til grunn en mer objektiv norm ved vurderingen av middelbart patentinngrep enn ved den korresponderende vurderingen av direkte patentinngrep, slik det kanskje kan se ut som lagmannsretten har gjort i Biomarsaken. Retten antar for øvrig at vurderingen av hvilke type salg som utgjør et middelbart patentinngrep også vil ha en side mot resten av tapsberegningen. Dersom retten i utmålingssaken kommer til at Ewos har begått middelbart patentinngrep ved salg av fôr til kunder som ikke har hatt noen tanke om å utnytte framgangsmåten i patentet, vil det ved tapsutmålingen kunne oppstå spørsmål om det er sannsynlig at disse oppdretterne – uten tilgang til Ewos fôr – ville valgt å kjøpe lisens til bruk av Stims metode eller om de ville forsøkt å finne et annet fôr. Retten vil tro at det kan det være hensiktsmessig å se alle disse spørsmålene i sammenheng.
Konklusjonen blir etter dette at Ewos ved minst én anledning har solgt fôr (enten Adapt Flex eller Adapt Xellerator) som selskapet forstod var «egnet og bestemt for utnyttelse av Supersmoltmetoden». Vilkårene for å konstatere middelbart patentinngrep etter patentloven § 3 andre ledd, første punktum anses dermed oppfylt.
Det neste spørsmålet retten må ta stilling til er om Ewos likevel går fri for ansvar for middelbart patentinngrep fordi fôret selskapet solgte faller inn under unntaksbestemmelsen i patentloven § 3 andre ledd andre punktum. I denne bestemmelsen står det:
Er midlet en vare som vanligvis forekommer i handelen, gjelder dette likevel bare dersom den som tilbyr eller leverer midlet søker å påvirke mottakeren til å begå handlinger som omfattes av eneretten etter første ledd
Overført på vår sak innebærer denne unntaksbestemmelsen at Ewos vil kunne tenkes å gå fri for ansvar dersom fôrene Adapt Flex og/eller Adapt Excellerator anses som varer «som vanligvis forekommer i handelen».
Lagmannsretten konkluderte i Biomarsaken med at Biomars saltfôr ikke var en «vare som vanligvis forekommer i handelen». Lagmannsretten mente reelle hensyn tilsier at patentloven § 3 må fortolkes mer snevert enn ordlyden isolert sett kunne tilsi. Lagmannsretten avsluttet vurderingen av unntaksbestemmelsen i § 3 andre ledd, andre punktum på følgende måte:
Ved vurderinga har lagmannsretten tatt høgde for at Intro Tuning i prinsippet var tilgjengeleg for alle gjennom den digitale kundeportalen til Biomar. Lagmannsretten oppfattar at dette var den relevante salskanalen for denne typen produkt, og at det ikkje kan leggjast vekt på at vara ikkje blei aktivt annonsert – eller at den ikkje blei selt «over disk», slik Stim har trekt fram. Det sentrale for lagmannsretten er at Intro Tuning er eit produkt med eit svært avgrensa, klart definert bruksområde og kundekrets, der dei omsyn som tilseier ei meir snever rekkevidde for hovudregelen om ansvar for «middelbart» patentinngrep, jf. patentlova § 3 andre ledd første punktum, ikkje slår til.
Retten mener hensynene som begrunner unntaksregelen i andre punktum heller ikke slår til i vår sak. Unntaksregelen innebærer at en selger av en vare kan gå fri for ansvar selv om det er åpenbart at kjøperen skal bruke varen på en måte som innebærer direkte patentinngrep. I og med at regelen gjør unntak fra en bestemmelse som allerede forutsetter at det direkte patentinngrepet må ha vært åpenbart for selgeren, mener retten at unntaksbestemmelsen bør gis et snevert anvendelsesområde. Retten mener unntaksbestemmelsen bare bør komme til anvendelse ved salg av varer med et vidt og generelt anvendelsesområde. Salg av fôr til settefisk har, som lagmannsretten påpeker, et svært avgrenset bruksområde med en klart definert kundekrets. Når retten, som her, først har funnet det sannsynlig at det foreligger direkte patentinngrep hos minst én av Ewos' kunder, foreligger det etter rettens syn ingen hensyn som tilsier at ikke Ewos også skal stilles til ansvar for salget av fôr til denne samme kunden. Også for denne vurderingen mener retten for øvrig at forskjellene som er mellom saltfôrene til Biomar og Ewos ikke har betydning for vurderingen av om fôrene skal anses som varer «som vanligvis forekommer i handelen». I likhet med Borgarting lagmannsrett er rettens konklusjon følgelig at unntaksbestemmelsen i § 3 andre ledd, andre punktum ikke gir grunnlag for å frita Ewos for ansvar for middelbart patentinngrep.
Det siste grunnlaget Ewos har påberopt til støtte for sin påstand om at det ikke foreligger middelbart patentinngrep er den såkalte læren om Gillette-defence. Denne læren innebærer, slik retten forstår det, at en påstått inngriper i et patent ikke trenger å angripe gyldigheten av patentet så lenge vedkommende kan sannsynliggjøre at vedkommende i hvert fall ikke gjør inngrep i patentet. Læren inngår blant annet i britisk patentrett. Ewos har pekt på at både bufring av settefiskvannet og bruk av saltfôr var del av den frie teknikk på det tidspunktet søknaden for '534 ble inngitt. Følgelig mener Ewos at selskapet heller ikke begår middelbart patentinngrep når det leverer fôr til en bruk som inngår i oppdretternes utøvelse av fri teknikk.
Stim har anført at det ikke gjelder noen lære om Gillette defence etter norsk rett. Stim mener en slik lære ville undergrave regelen i patentloven § 61 om at en frifinnelse i saker om patentinngrep «ikke kan bygges på at patentet er ugyldig [...], uten at det først er avsagt dom for patentets ugyldighet». Stim mener for øvrig at læren om Gillette defence uansett ikke kan føre fram fordi patentets metode – kombinasjonen av salter i vannet og salt i fôret – ikke inngikk i den frie teknikk da patentsøknaden ble inngitt.
Retten bemerker innledningsvis at Ewos' påstandsgrunnlag om Gillette defence bare aktualiseres for de tilfellene hvor retten konkluderer med at vilkårene i § 3, andre ledd, første setning er oppfylt. Rettens konklusjon i denne omgang er at disse vilkårene er oppfylt ved minst ett salg fordi det er sannsynlig at minst én fôrkunde har hatt til hensikt å utnytte metoden i '534. I denne omgang blir problemstillingen derfor om retten likevel skal frifinne Ewos for middelbart patentinngrep under henvisning til at den aktuelle fôrkunden utnyttet fri teknikk. Slik retten ser det, ville en slik konklusjon være det være det samme som foreta en prejudisiell underkjennelse av hele '534 patentet. Som Stim har framholdt, stenger patentloven § 61 for prejudisiell underkjennelse av patenter i inngrepssaker. Retten er derfor enig med Stim i at læren om Gillette defence, slik den er påberopt her, ikke kan frita Ewos for ansvar. Retten har for øvrig også vanskelig for å se at læren om Gillette defence vil kunne ha noe for seg i den etterfølgende utmålingssaken, hvor retten blant annet skal ta stilling til hvor mange fôrsalg som innebærer middelbart patentinngrep. Som det framgår av den tidligere drøftelsen vil forholdet til den frie teknikk kunne ha betydning for tolkningen av '534 og for anvendelsen av patentloven § 3 andre ledd, første punktum. Dersom Ewos ikke vinner fram med sin argumentasjon om fri teknikk under disse drøftelsene av tolkning har retten vanskelig for å se at den samme argumentasjonen skulle kunne føre fram under vinklingen Gillette defence.
Ingen av unntaksreglene som Ewos har påberopt kan etter dette føre fram. Rettens konklusjon er følgelig at Ewos har begått minst ett middelbart patentinngrep i Stims patent '534. Retten finner det sannsynlig at Stims inngrep i det minste har vært uaktsomt slik at vilkårene for utmåling av erstatning/vederlag etter patentloven § 58 er oppfylt.
Stim skal etter dette frifinnes for Ewos krav om fastsettelsesdom for at selskapet ikke har begått inngrep i '534. Videre skal Ewos dømmes til å betale erstatning/vederlag til Stim etter patentloven § 58 for minst ett middelbart inngrep i '534. Den nærmere utmålingen vil bli behandlet i en etterfølgende sak. I og med at '534 har utløpt er forbudsdom ikke en aktuell problemstilling for dette patentet.
Som nevnt innledningsvis skiller patentene '449 og '290 seg fra '534 ved at de to trinnene i '534 er slått sammen i ett og samme fôr. Et sentralt trekk ved dette fôret er at det også inneholder frie aminosyrer.
Patent '290 er et produktpatent. Etter lagmannsrettens dom i Biomarsaken er dette patentet bare gyldig i Norge med bruk av én fri aminosyre – fritt tryptofan. Stims eget fôr, SuperSmolt Feed Only, inneholder fritt tryptofan. Fram til høsten 2018 inneholdt Biomars saltfôr også fritt tryptofan. I lagmannsretten ble Biomar dømt for direkte patentinngrep i '290 for den perioden hvor fôret inneholdt fritt tryptofan. Lagmannsretten tok ikke stilling til om Biomar gjorde inngrep i '449 etter at tryptofanet i fôret ble erstattet av andre aminosyrer fordi Stim ikke framsatte krav om dette. I Biomarsaken tok lagmannsretten følgelig ikke stilling til tolkningen av '449. Som retten vil komme tilbake til, var tolkningen av '449 derimot tema for lagmannsretten i forføyningssaken.
De resepter og analyser som Ewos har lagt fram av sine fôr viser andre aminosyrer enn fritt tryptofan. Stim har i vår sak ikke anført at det foreligger brudd på '290, selv om selskapet mener det burde fått mer dokumentasjon fra Ewos for selv å kunne ta stilling til om fôrene på noe tidspunkt kan ha inneholdt fritt tryptofan. Dette er et spørsmål retten vil komme tilbake til under vurderingen av generalklausulen i markedsføringsloven § 25. For vurderingen av patentinngrep tar retten derimot utgangspunkt i at både Adapt Flex og Adapt Xellerator går klar av produktpatentet '290 fordi fôrene ikke inneholder fritt tryptofan.
Patent '449 er et framgangsmåtepatent. Patentet skiller seg fra '290 blant annet ved at det omfatter alle 20 frie aminosyrer, og ikke bare fritt tryptofan. Patentkrav 1 er i den norske oversettelsen gjengitt slik:
hvori
fôret administreres uten å tilsette ytterligere ioner til ferskvannet, idet nevnte ioner består av Mg2 + og Ca2 + og videre i fravær av fotomanipulering, idet fotomanipuleringen er av den typen som omfatter å utsette en fiskepopulasjon for kunstige vintersignaler omfattende en kunstig plan for lys og mørke med det formål å indusere smoltifisering.
Det første spørsmålet rette vil ta stilling til er om intervallet «omfattende polyvalentkationreseptormodulator (PVCR) fra 1- 10 g/kg basert på vekt, hvori PVCRmodulatoren er i form av fri(e) aminosyre(r)» henviser til summen av frie aminosyrer (dersom fôret inneholder flere) eller om intervallet henviser til hver enkelt frie aminosyre.
Det er enighet om at Ewos' fôr går klar av '449 dersom intervallet henviser til summen av frie aminosyrer idet begge Adapt-fôrene inneholder mer enn 10 gram frie aminosyrer per kg.
I forføyningssaken konkluderte både Oslo byfogdembete og Borgarting lagmannsrett med at intervallet på 1-10 g/kg henviste til summen av frie aminosyrer. Lagmannsretten foretok en grundig vurdering av spørsmålet, og hele vurderingen gjengis her:
Om Stim har sannsynliggjort et patentinngrep i EP'449 
Stim har gjort gjeldende at byfogdembetet har tatt feil når det konkluderes med at det ikke er sannsynliggjort et inngrep i EP'449. EP'449 er et patent for en metode for smoltifisering av laksefisk ved anvendelse av et fôr som tilsettes driftsvannet uten at det tilsettes magnesium- og/eller kalsiumioner i driftsvannet og uten behov for kunstig lysstyring. Patentet beskytter ikke fôret som produkt, men anvendelsen av dette. Patentkrav 1 første strekpunkt inneholder en nærmere beskrivelse av fôret, som lyder som følger i norsk oversettelse, jf. patentloven § 66 c:
Det er patentkravene som angir patentvernets omfang, jf. patentloven § 39. Når det nærmere gjelder fastleggelse av patentets verneområde, viser lagmannsretten til Rt1997-1749 (Lift-up) på side 1756:
Utgangspunktet for fastleggelse av patentets verneområde er selve patentkravet, jf patentloven § 39. Patentet omfatter ikke mer enn det som kan utledes av kravet etter en objektiv fortolkning basert på en fagmanns forståelse av ordene og sammenhengen. Veiledning kan hentes i beskrivelsen og i tegninger som det er henvist til i patentkravet. Patentloven § 39 utelukker ikke anvendelse av andre tolkningsfaktorer, som korrespondanse mellom søkeren og patentmyndigheten, jf Ot.prp.nr.36 (1965–1966) side 42 spalte 2 med videre henvisning til Betenkning angående nordisk patentlovgivning (1964) side 186.
Patentkravets formål er imidlertid å få klart fram hva patentet beskytter, og vernet rekker ikke lengre enn hva som følger av selve kravet. Dette følger av at patentsøkeren ikke kan forvente å få enerett for noe han ikke har bestemt angitt i kravene i patentsøknaden som beskyttet i tilfelle patent gis, jf patentloven § 8 annet ledd 1. punktum.
Med dette som utgangspunkt vil lagmannsretten gå gjennom de ulike tolkningsmomentene.
Patentkravets ordlyd 
Lagmannsretten legger på bakgrunn av partenes innlegg til grunn at det er uomtvistet at patentkravet omfatter fôr som inneholder kun én type fri aminosyre og fôr som inneholder flere typer frie aminosyrer, så lenge den samlede mengden fri(e) aminosyre(r) ligger innenfor intervallet 1-10 g/kg basert på vekt. Det er videre på det rene at Biomars og Ewos' fôr inneholder flere typer frie aminosyrer hvor den samlede mengden frie aminosyrer utgjør mer enn 10 g/kg, men hvor mengden av en eller flere enkelte frie aminosyrer ligger innenfor intervallet på 1-10 g/kg.
Det sentrale spørsmålet for lagmannsretten er på denne bakgrunn om intervallet «110 g/kg» knytter seg til den samlede mengden frie aminosyrer, eller relaterer seg til den enkelte frie aminosyren i fôret. Et fôr som for eksempel inneholder 6 g/kg av aminosyre x og 8 g/kg av aminosyre y, under forutsetning av at det aktuelle fôret møter EP'449s øvrige krav, vil være beskyttet av patentet hvis intervallet «1-10 g/kg» relaterer seg til den enkelte frie aminosyre i fôret. Det samme vil kunne gjelde et fôr som eksempelvis inneholder 6 g/kg av aminosyre x og 14 g/kg av aminosyre y. Hvis intervallet på «1-10 g/kg» derimot relaterer seg til den samlede mengden frie aminosyrer, vil ingen av de nevnte eksemplene utgjøre patentinngrep.
Byfogdembetet har fra siste avsnitt på side 40 i kjennelsen tolket det aktuelle patentkravets ordlyd slik:
Det er i det aktuelle patentkravets ordlyd brukt henholdsvis entallsform og flertallsform:
«polyvalentkationreseptormodulator (PVCR) fra 1-10 g/kg basert på vekt, hvori PVCR-modulatoren er i form av fri(e) aminosyre(r)».
Retten vurderer at det er mulig å lese ordlyden i patentkrav 1 med flere nyanser/på flere måter, slik partene i saken etter sine anførsler også gjør. Dette gjør at vurderingen av patentkravets ordlyd ikke er uten en viss tvil.
Ordlyden gir innledningsvis anvisning på at patentkravet omfatter én PVCRmodulator (entallsformen er brukt) fra 1-10 g/kg. Etter rettens syn peker ordlyden her i retning av at det dreier seg om én PVCR-modulator som befinner seg i intervallet 1-10 g/kg. Patentet omfatter at PVCR-modulatoren består av en eller flere frie aminosyrer.
Retten vurderer objektivt og språklig at det etter ordlyden lest i sin rette kontekst og «by a mind willing to understand» er uten betydning hvor mange frie aminosyrer PVCR-modulatoren består av. Patentet omfatter slik sett bruk av et ubegrenset antall frie aminosyrer, men retten vurderer at etter patentets ordlyd utgjør aminosyren(e) uansett til sammen kun én PVCR-modulator i patentkravets forstand slik dette er formulert. Patentet er videre etter sin ordlyd avgrenset til bruk av PVCR-modulator (som er summen av benyttede frie aminosyrer) som befinner seg i intervallet 1-10 g/kg. Retten vurderer på denne bakgrunn at en fagpersons objektive forståelse av ordlyden isolert sett sannsynligvis vil være at patentkravet omfatter ubegrenset antall aminosyrer med en ubestemt vekt, så lenge de til sammen utgjør en PVCR-modulator som ligger i intervallet 1-10g/kg.
Lagmannsretten er enig med byfogdembetet i at kravets ordlyd taler i retning av at verneområdet omfatter fôr med PVCR-modulator i intervallet 1-10 g/kg, og at PVCR-modulatoren kan bestå av én eller flere frie aminosyrer. Det vises til at intervallet 1-10 g/kg er knyttet opp til «polyvalentkationreseptormodulator» i entall, og at PVCR-modulator deretter igjen omtales i entall, bestemt form, i tilknytning til hva «PVCR-modulatoren» kan bestå av. Etter lagmannsrettens syn er det etter en naturlig språklig forståelse mest nærliggende å knytte omtalen av «fri(e) aminosyre(r)» opp mot hvilke komponenter PVCR-modulatoren inneholder og ikke mengdeintervallet på 1-10 g/kg.
Det samme følger av en formålsbasert lesning. Formuleringen viser at det som står i fokus er PVCR-modulator, dvs. påvirkningen på PVCR hos fisken. Frie aminosyrer vil iht. ordlyden fungere som PVCR-modulator, uten at det er differensiert mellom ulike typer frie aminosyrer og antall frie aminosyrer. Det gir da i utgangspunktet liten mening å operere med et tak som er knyttet til modulatoreffekten dersom det ikke skal skje en samlet vurdering. Dersom det sentrale for intervallet var den enkelte/en enkelt fri(e) aminosyre, ville det vært naturlig å formulere seg slik at intervallet på en tydeligere måte knyttet seg til denne.
Heller ikke formuleringen «videre omfattende», som Stim viser til, tilsier etter lagmannsrettens syn at ordlyden omfatter fôr som inneholder én fri aminosyre innenfor intervallet 1-10 g/kg, uavhengig av om den samlede mengden aminosyrer utgjør mer enn 10 g/kg. Begrepet «videre omfattende» brukes i etterkant av at patentkravet lister opp Na+, Mg2+ og Ca2+ i ulike mengdeintervaller, og i forkant av «polyvalentkationreseptor-modulator (PVCR) fra 1-10 g/kg basert på vekt». Begrepet «videre omfattende» gir etter lagmannsrettens syn kun uttrykk for at patentet stiller krav om at fôret, i tillegg til andre stoffer som kan påvirke PVCR, må inneholde en ytterligere PVCR-modulator. Det er så presisert at denne ytterligere PVCR-modulatoren består av én eller flere frie aminosyrer.
Det avgjørende er som nevnt hvordan en fagperson forstår ordene og sammenhengen, jf. Rt-1997-1749 (Lift-Up). Det kan derfor spørres om virkemåten til frie aminosyrer som PVCR-modulator er slik at en fagperson, til tross for hva som er den mest nærliggende språklige forståelsen, vil forstå ordlyden slik at intervallet knytter seg til den enkelte/en enkelt fri(e) aminosyre og ikke summen. Lagmannsretten kan ikke se at dette følger av søknadsprosessen, jf. nærmere nedenfor. Det er i Stims anke vist til at det ikke foreligger noen dokumentasjon for, og heller ikke er anført fra motparten, at tilsetning av flere frie aminosyrer vil redusere fôrets effekt på smoltifiseringsprosessen. Biomar har i anketilsvaret vist til at det heller ikke finnes dokumentasjon for at effekten på smoltifiseringsprosessen reduseres dersom fôret inneholder én fri aminosyre, og denne økes fra under 10 g/kg til over 10 g/kg. Slik lagmannsretten forstår dette, er dette først og fremst et spørsmål om hvilken tolkning av ordlyden som i størst grad vil være egnet til å hindre omgåelse av patentet. Utgangspunktet for dekningsområdet er imidlertid den objektive forståelsen av patentkravet, jf. patentloven § 39, og det er derfor i utgangspunktet patentsøkers ansvar å formulere patentkravene slik at disse gir det ønskede dekningsområdet.
Lagmannsrettens er etter dette enig med byfogdembetet i at en fagpersons objektive forståelse av ordlyden sannsynligvis vil være at det aktuelle patentkravet i EP'449 omfatter fra én til et ubegrenset antall frie aminosyrer med en ubestemt vekt, så lenge de til sammen utgjør en PVCR-modulator som ligger i intervallet 1-10 g/kg. Patentkravets ordlyd tilsier dermed at det ikke foreligger noe patentinngrep, da det er på det rene at Ewos' og Biomars fôr inneholder flere frie aminosyrer som samlet utgjør mer enn 10 g/kg.
Patentbeskrivelsen 
Stim har gjort gjeldende at patentbeskrivelsen under mengdeangivelsen for frie aminosyrer i tabell inntatt i patentbeskrivelsen for EP'449 side 4, på linje 11-15 i avsnitt 19, klart viser at mengdeangivelsen på 1-10 g/kg er ment å knytte seg til mengden av hver enkelt aminosyre og ikke den totale mengden av frie aminosyrer, jf. bruken av ordet «concentrations»:
PVCR modulators include the free amino acids as here mentioned, whether used alone or in combination: Tryptophan, Tyrosine, Phenylalanine, Serine, Alanine, Arginine, Histidine, Leucine, Isoleucine, Aspartic acid, Glutamic acid, Glycine, Lysine, Methionine, Proline, Glutamine, Asparagine, Threonine, Valine, and Cysteine, in concentrations between 1-10 grams/kg fish feed.
Lagmannsretten er enig i at isolert sett peker denne formuleringen i retning av at intervallet gjelder for den enkelte frie aminosyre, men da i tilfelle slik at hver enkelt frie aminosyre må være innenfor intervallet. Formuleringen gir i mindre grad støtte for det alternativet som Stim særlig har pekt på – at det er tilstrekkelig at én fri aminosyre ligger innenfor intervallet. Formuleringen utelukker heller ikke en annen forståelse, f.eks. kan «concentrations» forstås slik at det sikter til de ulike alternative konsentrasjonene som faller mellom 1 og 10 g/kg. Formuleringen må dessuten ses i sammenheng med tabellen inntatt i avsnitt 18, der «Free PVCR-modulator Free aminoacid(s)» er angitt til «1-10 g/kg feed», som gir støtte til den forståelsen av patentkravet som er gjennomgått ovenfor.
Stim viser også til forklaringen avgitt for byfogdembetet av sakkyndig vitne William Harris om forståelsen av uttrykket «concentrations». Det fremgår imidlertid ikke hvilket nærmere grunnlag han bygger sin forståelse på. Harris var ikke involvert i utviklingen av oppfinnelsen som er beskyttet av patentet, eller i utarbeidelsen av patentsøknaden.
Søknadsprosessen 
Patentkrav 1 i EP'449 hadde en annen ordlyd i den opprinnelige patentsøknaden. Formuleringen av krav 1 a i patentsøknaden EP 3 398 449 A1 lød slik:
Claims
Etter lagmannsrettens oppfatning underbygger den opprinnelige ordlyden i krav 1 at mengdeintervallet «1-10 g/kg» i det någjeldende patentet referer seg til den totale mengden PVCR-modulator, og ikke mengden av hver enkelt eller én enkelt fri aminosyre som utgjør PVCR-modulatoren i de tilfellene den består av flere aminosyrer.
Bakgrunnen for at patentkravets ordlyd ble endret var at spørsmålet om tolkningen av patentkravet kom opp under søknadsbehandlingen. Biomar innga 27. mai 2020 en tredjepartsobservasjon til EPO hvor følgende fremgikk:
There is a discrepancy between the wording of claim 1 and claim 5, which makes the scope of the claims presently intended for grant unclear to the skilled individual, in violation of Article 84 EPC.
In claim 1, the part describing the feed used in the method reads (our emphasis):
Hence, the wording of claim 1 indicates that the range of 1-10 g/kg of PVCR modulator refers to the range for a single PVCR modulator («an additional...»).
However, claim 5 of the pending claims, which ultimately depends on claim 1 via claim 4, refers to a list of amino acids, from which the PVCR modulator may be selected, and reads (our emphasis):
Hence, claim 5 indicates that the PVCR modulator may be any combination of free amino acids, meaning that the range of 1-10 g/kg in claim 1, refers to the sum of any of the 20 free amino acids listed in claim 5, i.e. the sum of PVCR modulators.
In conclusion, it is unclear to the skilled individual whether the 1-10 g/kg range cited for the amount of «an additional PVCR modulator...» – a key feature of claim 1 – refers to a single PVCR modulator or to a sum of PVCR modulators, leading to a lack of clarity under Article 84 EPC.
Tolkningsspørsmålet som løftes frem i tredjepartsobservasjonen er altså nettopp tolkningsspørsmålet som denne saken gjelder. Den nevnte tredjepartsobservasjonen ble kommentert av EPO Examining Division i brev av 16. juni 2020, et brev som ble utstedt i forkant av den muntlige høringen i EPO. Brevets punkt 3 inneholder en presisering av at synspunktene i brevet er foreløpige og ikke-bindende. Deretter kommenteres den aktuelle tredjepartsobservasjonen slik i brevets punkt 7.1:
Another objection under Article 84 EPC has been raised in connection with the combination of claims 1 and 5, due to the fact that claim 1 refers to a single PVCR modulator, while from claim 5 it is understood that the PVCR modulator may be also a combination of amina acids; thus, it would not be clear whether the amount in claim 1 refers to a single PVCR modulator or to the sum of amina acids; the examining division considers that in patent language, «an» is interpreted not only referring to a single compound, but to all compounds (of the same category or function) and consequently considers clear that the amount of 1-10 g/kg by weight must refer to all PVCR modulators present in the fish feed.
Lagmannsretten er enig med byfogdembetet i at «EPO sin uttalelse her tilkjennegir at patentkravet må tolkes slik at mengdeintervallet 1-10 g/kg referer seg til summen av (»all«) aminosyrene som PVCR modulatoren består av», jf. fjerde avsnitt på side 42 i kjennelsen. Lagmannsretten viser til at EPO har presisert uklarheten som tredjepartsobservasjonen viser til som at det er uklart om intervallet refererer til «a single PVCR modulator or to the sum of amina acids». Lagmannsretten er på denne bakgrunn ikke enig med Stim i at EPOs uttalelse må forstås slik at intervallet refererer seg til hver enkelt frie aminosyre.
Stim kommenterte både tredjepartsobservasjonen og EPOs bemerkninger til denne i sitt innlegg av 23. juni 2020 til EPO. Stim fremla i forbindelse med dette innlegget også den nye ordlyden i krav 1, og det vises til følgende bemerkning fra Stim på s. 6 i brevet:
The applicant does not necessarily agree in that the claims 1 and 5 on file is unclear, due to that claim 1 is openly formulated in that the feed provided in the first step comprises various components. However, in order to facilitate the proceedings, the applicant has amended claim 1, so that claim 1 and claim 5 refers to that the fish feed comprises PVCR modulators in form of amino acid(s).
Etter lagmannsrettens syn tilsier Stims bemerkning at formålet med å innta formuleringen i krav 1 om at «PVCR-modulatoren er i form av fri(e) aminosyre(r)», var å presisere at en PVCR-modulator kan bestå av én aminosyre eller flere aminosyrer. Lagmannsretten kan på denne bakgrunn ikke se at det fremgår på noen tydelig måte at hensikten med å endre ordlyden var å klargjøre at mengdeintervallet «1-10 g/kg» referer seg til hver enkelt/én enkelt aminosyre. Dersom dette var formålet, er det vanskelig å se hvorfor man ikke valgte en klarere formulering.
Lagmannsretten er videre enig med byfogdembetet i at det er grunn til å legge vekt på EPOs referat fra den muntlig høringen datert 28. juli 2020. Etter lagmannsrettens syn er det verdt å merke seg at det ikke er noe i referatet som underbygger det tolkningsalternativet som Stim legger til grunn. Det fremgår videre av pkt. 9 iii at tidligere formulering om «an additional» PVCR tilsvarer den nye formuleringen om «further comprising» PCVR, hvilket gir støtte for at EPOs skriftlige uttalelse til tredjepartsinnvendingen, gjengitt ovenfor, gjelder tilsvarende for den nye formuleringen. Når det gjelder pkt. 17, der spørsmålet knytter seg til mengdeangivelsen, er det ut fra manglende sammenheng mellom spørsmål og svar, og Livgards forklaring om at dette spørsmålet ikke ble stilt, ikke grunnlag for å legge vekt på denne delen av referatet.
Lagmannsretten har etter dette kommet til at søknadsprosessen samlet sett underbygger at patentkravet må forstås slik at mengdeintervallet i krav 1 referer seg til den samlede mengden fri(e) aminosyre(r), og ikke den enkelte frie aminosyren i fôret.
Øvrige tolkningsmomenter
Stim har vist til at Stims smoltifiseringsfôr SuperSmolt FeedOnly har et samlet innhold av frie aminosyrer over 10g/kg. Dette er imidlertid noe som ikke nødvendigvis er kjent for leseren av patentkravene, selv om det, slik Stim gjør gjeldende, er kjent for ankemotpartene. Opplysningen kan derfor først og fremst si noe om patentsøkers subjektive mening med patentkravene, mens det klare utgangspunktet vil måtte være den objektive forståelsen av disse.
Stim har også vist til at EP'449 er avdelt fra Stims patent EP'290. Patentkrav 1 i EP'290 har følgende ordlyd:
polyvalent kation-reseptormodulator (PVCR) i form av tryptofan eller fenylalanin fra 1-10 g/kg basert på vekt.
Det fremgår her uttrykkelig at PVCR-modulatoren må bestå av aminosyrene tryptofan eller fenylalanin innenfor intervallet 1-10 g/kg. Kravet er dermed formulert på en annen måte enn det som er tilfelle for krav 1 i EP'449. Lagmannsretten kan derfor ikke se hvordan dette patentkravet kan få noen vesentlig betydning som tolkningsmoment. Det bemerkes at krav 1 i EP'290 like mye er egnet til å underbygge at Stim kunne ha formulert krav 1 i EP'449 på en annen måte, dvs. tilsvarende krav 1 i EP'290, hvis meningen var at det aktuelle mengdeintervallet skulle referere seg til de enkelte aminosyrene i fôret.
Som et ytterligere moment til støtte for å legge vekt på den tolkningen av ordlyden som språklig sett er mest nærliggende, vil lagmannsretten peke på at det ikke bare finnes én, men flere alternative tolkninger – både at intervallet knytter seg til hver enkelt frie aminosyre og at det er tilstrekkelig at minst én fri aminosyre ligger innenfor intervallet. Hensynet til klarhet tilsier derfor at en objektiv ordlydsforståelse blir avgjørende.
Oppsummering og konklusjon 
Lagmannsretten tiltrer etter dette i hovedsak byfogdembetets oppsummering og konklusjon som gjengitt fra fjerde avsnitt på side 44 i kjennelsen:
Retten legger i den samlede vurdering av hvorledes patentkrav 1 skal tolkes, vesentlig vekt på den objektive, språklige forståelsen av kravets ordlyd. Søknadsprosessen underbygger etter rettens syn den tolkningen som kravets ordlyd isolert sett gir. Patentets beskrivelse, som etter rettens syn bare i begrenset grad bidrar til klargjøring av kravets ordlyd, er dermed underordnet og tillegges i denne sammenheng liten vekt.
Retten konkluderer etter dette med at det aktuelle patentkrav 1 skal tolkes slik at mengdeangivelsen angitt ved intervallet «1-10 g/kg» refererer seg til summen av alle de frie aminosyrene som måtte utgjøre PVCR-modulatoren.
Det er ikke omtvistet at verken Biomars eller Ewos' produkter Intro Tuning fór og Adapt fór, med den tolkning av patentkravet retten konkluderer med, utgjør middelbart patentinngrep i EP449 jf. patentloven § 3.
Stim har etter dette ikke sannsynliggjort et hovedkrav mot Biomar og Ewos knyttet til EP449. Begjæringen om midlertidig forføyning tas ikke til følge på dette punkt verken mot Biomar eller Ewos.
Retten i vår sak er enig med lagmannsretten i at intervallet 1-10 g/kg viser til summen av frie aminosyrer. Den siterte vurderingen fra lagmannsretten behandler i all hovedsak de argumentene som Stim har framsatt i vår sak til støtte for en annen fortolkning av intervallet. Retten slutter seg til lagmannsrettens vurdering av disse arumentene, og nøyer seg med å vise til denne.
Selv om lagmannsretten i all hovedsak har tatt stilling til Stims argumenter om tolkningen av intervallet har det også kommet til noen nye momenter i etterkant av lagmannsrettens avgjørelse som vil bli omtalt her.
Stim har for det første vist til at selskapet i år har fått meddelt et patent i Canada på en framgangsmåte for smoltifisering av laksefisk hvor fôret som inngår i framgangsmåten inneholder frie aminosyrer. Stim mener denne meddelelsen støtter selskapets fortolkning av intervallene i '449. I det canadiske patentet er forholdet mellom PVCR-modulatoren og aminosyrene angitt slik:
Polyvalent cation receptor (PVCR) modulator in the form om free amino acid of at least one of Tryptophan from 1-10 g/kg by weight, Tyrosin from 1-10 g/kg by weight, ...[alle frie aminosyrer er deretter listet opp på tilsvarende måte]
Retten er ikke enig med Stim i at meddelelsen av patentet i Canada gir særlig støtte for selskapets fortolkning av intervallene i det europeiske patentet. Som det framgår av lagmannsrettens drøftelse ovenfor har patentkravene i det europeiske patentet en annet ordlyd og en egen forutgående søknadsprosess som kaster lys over hvordan patentkravene skal forstås. Retten viser for øvrig til lagmannsrettens drøftelse under overskriften «andre tolkningsmomenter». I denne drøftelsen forkaster lagmannsretten en tilsvarende argumentasjon fra Stim knyttet til sammenhengen med intervallene i '290. Slik retten ser det har drøftelsen klar overføringsverdi til argumentasjonen knyttet til sammenhengen med det canadiske patentet.
Stim har i sin argumentasjon for retten også framhevet språklige forskjeller mellom norsk, amerikansk og britisk engelsk som selskapet mener vil kunne ha betydning for tolkningen av ordlyden i patentkrav 1 i '449. Stims sakkyndige vitne, Dr. Trushenski, har forklart at man i britisk engelsk ofte kan bruke flertallsbetegnelser på entallsord som henviser til en gruppe av personer, såkalte «collective nouns». Ifølge Dr. Trushenski er det ikke unaturlig at man i britisk engelsk språk ville kunne omtale en PVCR-modulator i flertall dersom modulatoren består av flere aminosyrer. Dr. Trushenski mener derfor at ordlyden i den engelske oversettelsen av patentkravet «..wherein the PVCR modulator is in the form of free aminoacid(s);» like gjerne kunne vært «..wherein the PVCR modulator are in the form free aminoacid(s); [rettens understrekninger]».
Retten deler ikke nødvendigvis Dr. Trushenskis oppfatning om at det ville være grammatikalsk riktig i britisk engelsk å erstatte «is» med «are» i setningene ovenfor. Under alle omstendigheter kan ikke retten se at en slik språklig forskjell har noe å si for tolkningen av patentkravene. Dersom PVCR-modulatoren skulle bli ansett som et «collective noun» på engelsk vil det være fordi ordet henviser til en gruppe frie aminosyrer. Det er imidlertid ikke omstridt at modulatoren kan bestå av flere aminosyrer. Eventuelle ulikheter knyttet til bruken av «collective nouns» kan derimot vanskelig tilsi en annen fortolkning av begrepet «the PVCR modulator» enn den lagmannsretten har lagt til grunn ovenfor og som retten i vår sak slutter seg til. For øvrig vil retten tilføye at det under alle omstendigheter er ordlyden i den norske oversettelsen av patentkravene som vil være avgjørende.
Av momenter som har kommet til etterkant av lagmannsrettens kjennelse i forføyningssaken vil retten også peke på at examining divison i EPO ved flere anledninger har gitt uttrykk for sitt syn på fortolkningen av intervallene i '449 ved behandlingen av ulike avdelte patentsøknader. Examining division mener intervallene må fortolkes slik at de omfatter summen av alle frie aminosyrer. I en uttalelse fra 4. august i år skriver EPO (punkt 2.3):
The total amount of PVCR modulators in form of free amina acids between 1 and 10 g/kg has always been interpreted as such by the examining division in all the related applications and the examining division does not see a reason to change this interpretation. The applicant argues, citing a number of decisions of the boards of appeal, that overly semantic approach should be avoided and that the relevant point is whether the amendments provide the skilled person with additional, technically relevant information which was not contained in the original application documents. The examining division fully agrees with such approaches but considers, contrary to the applicant's position, that the only reasonable interpretation of the mentioned passages in the previous application by the skilled person is that the amount of 1-10 g/kg PVCR modulator in form of free amina acid(s) refers to the total amount, and not to individual amounts of amina acid.
Stim har anført at uttalelsene må tillegges begrenset vekt ettersom uttalelsene bare kommer fra examining division og søknadsprosessen ennå ikke er avsluttet. Retten er enig med Stim i at uttalelsene har begrenset vekt. Men med sin begrensede vekt støtter EPOs etterfølgende uttalelser imidlertid opp under lagmannsrettens siterte fortolkning av intervallene i '449.
Rettens konklusjon er etter dette at '449 må fortolkes slik at summen av frie aminosyrer i fôret må ligge innenfor intervallet 1-10 g/kg. Det er enighet om at summen av frie aminosyrer i Adapt Flex og Adapt Xellerator ligger over dette intervallet. Ewos gjør derfor ikke middelbart patentinngrep i '449 ved salget av disse fôrene.
Ewos skal etter dette gis medhold i sitt krav om fastsettelsesdom for at selskapet ikke begår eller har begått inngrep i '449 ved utnyttelsen av fôrene Adapt Flex og Adapt Xellerator. Videre skal Ewos frifinnes for Stims krav om forbudsdom og erstatning for inngrep i det aktuelle patentet.
Ewos har lagt ned påstand om at '449 er ugyldig. Kravet er framsatt som en alternativ argumentasjonslinje for det tilfellet at retten ikke skulle være enig med Ewos i fortolkningen av intervallene i '449. Ewos har tilkjennegitt at selskapet ikke har noe behov eller ønske om å få prøvd gyldigheten av '449 dersom retten uansett skulle være enig med Ewos i at selskapet ikke gjør inngrep i patentet ved utnyttelsen av sine fôr.
Stim mener retten må ta stilling til gyldigheten av '449 uavhengig av om retten skulle mene at Ewos ikke gjør inngrep i patentet. Ifølge Stim knytter store deler av sakskostnadene seg til vurderingen av gyldighet. Stim mener hensynet til en riktig fordeling av sakskostnader tilsier at retten må ta stilling til gyldigheten av patentet all den tid Ewos har lagt ned påstand om at patentet er ugyldig.
Ewos' krav om ugyldighet er et resultat av den tidligere nevnte bestemmelsen i patentloven § 61. I første ledd, første setning av denne bestemmelsen står det:
I sivile saker om patentinngrep kan frifinnelse ikke bygges på at patentet er ugyldig eller kan kreves overført, jf §§ 52 og 53, uten at det først er avsagt dom for patentets ugyldighet eller overføring.
Bestemmelsen er omtalt i forarbeidene til en endringslov til patentloven fra 2019 – Prop.52 L (2018–2019), punkt 7.8:
Bakgrunnen for kravet om særskilt dom i spørsmål om ugyldighet, overføring og sletting var tidligere blant annet at slike saker var underlagt regler om tvungent verneting ved Oslo tingrett, mens saker om inngrep fulgte de alminnelige reglene i tvisteloven om blant annet verneting på saksøktes forretningssted, og på skadestedet for erstatningskrav, jf. tvisteloven § 4-4 og § 4-5 tredje ledd. Ved den styrking av håndhevingsreglene i lovgivningen om industrielt rettsvern som ble gjennomført ved lov 31. mai 2013 nr. 25 (i kraft 1. juli 2013), ble imidlertid vernetingsreglene endret slik at også inngrepssakene ble lagt til Oslo tingrett som tvungent verneting. Etter dette er den delen av begrunnelsen for forbudet mot prejudisiell prøving av innvendinger om ugyldighet mv. som knyttet seg til Oslo tingretts eksklusive kompetanse i spørsmål om ugyldighet, overføring og sletting, falt bort. Kravet om egen dom i spørsmålet om ugyldighet mv., har imidlertid også bakgrunn i behovet for klarhet om rettighetenes fortsatte eksistens, og i rettskraftsvirkningene av avgjørelsen av gyldighetsspørsmålet.
Siden patentloven § 61 slår fast at innvendinger om at patentet er ugyldig ikke kan prøves av retten rent prejudisielt som et ledd i avgjørelsen av inngrepskravet, men krever særskilt avgjørelse, kan saksøkte i en sak om patentinngrep ikke møte en anførsel fra patenthaver om bred tolkning av patentet med en innvending om at patentet i så fall er ugyldig, som retten prejudisielt tar stilling til ved avgjørelsen av inngrepskravet. Hvis saksøkte ønsker å forsvare seg på denne måten i en inngrepssak, må ugyldighetsinnsigelsen i så fall først fremmes som et eget motkrav i inngrepssaken. Dette kan få konsekvenser for sakskostnadene, siden disse etter tvisteloven § 20-2 annet ledd avgjøres etter en samlet vurdering av kravene i saken. Det vil følgelig bare være der saksøkte får medhold «fullt ut eller i det vesentlige» etter en samlet vurdering av kravene om ugyldighet og inngrep, at det kan kreves erstatning for sakskostnader fra saksøkeren etter denne bestemmelsen. Dersom saksøkte taper ugyldighetskravet, kan dette medføre at saken ikke anses vunnet etter tvisteloven § 20-2 annet ledd, selv om saksøkte blir frifunnet for inngrep på annet grunnlag (for eksempel at de handlinger som er begått ikke griper inn i rettigheten). På denne bakgrunn reiste Norsk forening for industriell rettsbeskyttelse, i forbindelse med høringen av forslaget om styrking av håndhevingsreglene i lovgivningen om industrielt rettsvern, spørsmål om det burde åpnes for at anførsler om ugyldighet kunne prøves prejudisielt i inngrepssaker, uten at det må fremmes særskilt krav om ugyldighet. Departementet ga i Prop.81 L (2012–2013) s. 89 uttrykk for at spørsmålet burde utredes nærmere og sendes på høring.
Det framgår videre av den siterte proposisjonen at departementet gjennomførte en høring og at man deretter konkluderte med at det ikke skulle foreslås endringer i patentloven § 61.
I vår sak er frifinnelsen av Ewos i inngrepssaken ikke basert på at 449' er ugyldig. Frifinnelsen er basert på en fortolkning av intervallene i patentkrav 1. Patentloven § 61 og de hensynene som begrunner bestemmelsen er derfor ikke til hinder for at retten ikke tar stilling til gyldigheten av patentet.
Selv om en manglende behandling av ugyldighetskravet ikke vil stride mot patentloven § 61 kan det likevel reises spørsmål om det vil stride mot tvisteloven. Det klare utgangspunktet i norsk sivilprosess er at retten skal behandle alle krav partene har framsatt, med mindre kravene er subsidiære. Ewos' krav om at '449 kjennes ugyldig er formelt sett ikke subsidiært fordi ugyldighet logisk sett innebærer at det heller ikke gjøres inngrep. Det at det logisk sett er vanskelig å formulere et subsidiært krav for en subsidiær argumentasjonslinje kan etter rettens syn likevel ikke være avgjørende. Rettens mener det vil være i strid med tvistelovens formålsbestemmelse å tolke prosessreglene slik at retten skal være tvunget til å ta stilling til tvistespørsmål som ikke kreves løst av parten som har brakt spørsmålet inn for retten.
Selv om hovedregelen i norsk sivilprosess er at retten skal ta stilling til alle krav som ikke er subsidiære finnes det også unntak. Tvisteloven § 9-6 (3) siste punktum er eksempel på en bestemmelse som åpner for at domstolene kan la være å ta stilling til et krav om avvisning, og i stedet frifinne saksøkte, selv om et krav om avvisning logisk sett aldri kan anses subsidiært til et krav om frifinnelse. I kommentarutgaven til bestemmelsen (Tore Schei mfl., Tvisteloven. Lovkommentar, § 9-6. Uttalelser, innsigelser og avgjørelser om saksbehandlingen, Juridika (kopiert 04. oktober 2022)) står det blant annet følgende:
I enkelte tilfeller kan det være vanskelig å ta stilling til om alle søksmålsvilkårene er oppfylt. Hvis det er på det rene at saksøkte må frifinnes for kravet, kan det være lite vunnet ved at retten først må ta stilling til og avgjøre et tvilsomt avvisningsspørsmål. Behandling av avvisningsspørsmålet vil da kunne pådra ekstra kostnader og forlenge saksbehandlingen unødig. [...] Et mulig eksempel, der saken trolig kunne vært avgjort med frifinnende dom fremfor behandling av avvisningsspørsmålet i tre instanser, er Rt-1998-607 som gjaldt krav om innplassering i et bestemt lønnstrinn ved lokale lønnsforhandlinger. Avvisningsspørsmålet ble behandlet av Høyesterett i avdeling, og under dissens 4-1, ble saken avvist. Gjengivelsen av saken i Retstidende synes å vise at kravet uansett ikke kunne ha ført frem, og at det kunne vært klart grunnlag for å frifinne arbeidsgiveren.
Retten mener hensynene som begrunner regelen i tvisteloven § 9-6 (3) siste punktum også tilsier at retten ikke trenger å ta stilling til et krav om ugyldighet i patentsaker dersom dette kravet inngår i en subsidiær argumentasjonslinje.
Sakskostnadsreglene kan etter rettens syn heller ikke tilsi at retten skal være tvunget til å ta stilling til patentets gyldighet dersom parten som har bestridt gyldigheten ut fra resten av domsresultatet ikke ønsker dette. Det er ikke uvanlig at store deler av kostnadene med en sivil sak kan være knyttet til tvistespørsmål som retten aldri tar stilling til fordi retten avgjør saken på et annet grunnlag. Den parten som taper saken blir imidlertid ansvarlig for alle sakskostnader, også de kostnadene som har gått med til behandlingen av spørsmålene retten ikke har vurdert. Årsaken til at en subsidiær argumentasjonslinje om ugyldighet i patentsaker må gi seg utslag i et eget påstandspunkt er som tidligere nevnt patentloven § 61. Denne bestemmelsen er imidlertid begrunnet ut fra andre hensyn enn fordelingen av sakskostnader. I vår sak har Ewos helt siden saksanlegget vært tydelig på at formålet med saken er å få fastslått at selskapet ikke gjør inngrep i Stims patentrettigheter ved utnyttelsen av Adapt-fôrene. Det beste ville kanskje vært om Ewos hadde synliggjort denne alternative argumentasjonslinjen ved å nedlegge en prinsipal påstand om kun frifinnelse i inngrepssaken og en subsidiær påstand med krav om både ugyldighet og frifinnelse. Utformingen av påstanden kan imidlertid ikke være avgjørende så lenge Ewos har vært klar på at selskapet ikke krever dom for ugyldighet dersom retten skulle komme til det uansett ikke foreligger inngrep fordi fôrene går klar av intervallene i '449.
Retten bemerker for øvrig at Oslo tingretts dom av 1. juli 2022 (saksnummer 21-072669) er et eksempel på en annen sak hvor retten ikke tok stilling til et krav om ugyldighet fordi retten uansett konkluderte med at det ikke forelå inngrep i patentet. Dommen er ikke rettskraftig.
Konklusjonen er etter dette at retten ikke trenger å ta stilling til om '449 er gyldig. Ewos har ikke krevd at retten tar stilling til dette spørsmålet og kravet om ugyldighet anses derfor som del av subsidiær påstand. I og med at kravet inngår i en subsidiær påstand utformer retten heller ikke noen egen domsslutning i tilknytning til dette kravet.
Retten går etter dette over til å vurdere Stims krav om erstatning for brudd på markedsføringsloven § 25 (generalklausulen om god forretningsskikk), § 30 (etterligningsvernet) og forretningshemmelighetsloven § 2.
Etter rettspraksis kan generalklausulen supplere både de øvrige regler i markedsføringsloven og immaterialrettslovgivningen. I HR-2021-2479-A (Bank Norwegian) uttaler Høyesterett følgende om forholdet mellom disse regelsettene:
Problemstillingen for vurderingen av generalklausulen er altså om det foreligger elementer i saken som ikke fanges opp av den øvrige lovgivningen. Dette tilsier at spesialbestemmelsene må bedømmes først. Retten har allerede vurdert hva som fanges opp av patentlovgivningen. Konklusjonen i denne vurderingen er at Ewos har gjort minst ett middelbart patentinngrep i det nå utløpte '534-patentet, men at Ewos fôr går klar av både '290 (fordi det ikke inneholder fritt tryptofan) og '449 (fordi summen av frie aminosyrer er større enn 10 g/kg.) Dette betyr at det patentrettslig ikke er noe til hinder for at Ewos i dag selger sine fôr i åpen konkurranse med Stim, og at disse markedsføres som produkter som bidrar til smoltifisering og som kan brukes uten kunstig lysstyring. Spørsmålet om hva som ligger innenfor og utenfor Stims enerett er spørsmål som fanges uttømmende opp av patentlovgivningen. Etter rettens syn blir det derfor feil å konkludere med at Ewos likevel ikke kan selge sine fôr som smoltifiseringsfôr i åpen konkurranse med Stim fordi dette er i strid med god forretningsskikk.
I vår sak har brudd på varemerkelovgivningen ikke vært et tema. Stim har imidlertid anført at navnet Adapt Xellerator er en ulovlig etterligning av navnet på fôret i SuperSmoltmetoden, Xcellerator. Slik retten ser det, er det i denne sammenhengen et poeng at Xcellerator – i motsetning til SuperSmolt – aldri har blitt registrert som et varemerke. Målt opp mot det vernet selskapet har for at andre ikke kan ta i bruk ord som ligner på ordet SuperSmolt har Stim et langt mindre vern mot at andre bruker ord som ligner på ordet Xcellerator.
Vurderingstema for etterligningsvernet i markedsføringsloven § 30 er som følger:
I næringsvirksomhet er det forbudt å anvende etterlignede kjennetegn, produkter, kataloger, reklamemidler eller andre frambringelser på slik måte og under slike omstendigheter at det må anses som en urimelig utnyttelse av en annens innsats eller resultater og fører med seg fare for forveksling.
I den helhetlige vurderingen av om det har skjedd en urimelig utnyttelse av en annens innsats er det en rekke momenter som vil kunne bli vektlagt. For kjennetegns-etterligninger vil det ha stor betydning om det etterlignede kjennetegnet er godt kjent. På bakgrunn av bevisførselen legger retten til grunn at Xcellerator-navnet aldri har vært godt kjent som navnet på Stims fôr. Retten finner det sannsynlig at hoveddelen av markedet i Norge kun forbinder navnet SuperSmolt med både metoden og fôret som inngår i metoden. Etter rettens syn er den manglende innarbeidelsen av Xcellerator i Norge som navnet på Stims fôr i seg selv tilstrekkelig til å konstatere at det ikke foreligger noen ulovlig etterligning av kjennetegn. Retten trenger derfor ikke å ta stilling til hva som kan ha vært Ewos' hensikt med å velge navnet Adapt Xellerator. Retten bemerker imidlertid at den ikke finner det usannsynlig at navnet kan ha blitt valgt uten at personen som valgte navnet var kjent med navnet Xcellerator og at navnet kan ha blitt valgt fordi formålet med Adapt Xellerator var å sette fart på laksens egen saltpumpe. Som nevnt er imidlertid ikke denne vurderingen av mulig formål hos Ewos et nødvendig premiss for konklusjonen om at det ikke foreligger brudd på markedsføringsloven § 30.
Stim har også anført at det foreligger brudd på forretningshemmelighetsloven § 2. Det er ikke omstridt at ulike selskaper i det internasjonale Ewos-konsernet inngikk en rekke konfidensialitetsavtaler med Stim (og Marical) på den tiden Ewos og Stim samarbeidet om produksjon av fôr. Uenigheten handler om hvorvidt Ewos har misbrukt konfidensielle opplysninger. Slik retten har oppfattet Stim, kan ikke selskapet peke på konkrete hemmeligheter som skal ha blitt misbrukt. Selskapet mener imidlertid at Ewos' manglende framleggelse av dokumentasjon (herunder alle resepter og analyser) tilsier at usikkerhet knyttet til hva som kan ha blitt misbrukt må gå ut over Ewos.
Retten er ikke enig med Stim i at Ewos har gitt ut for lite informasjon i denne saken. Under saksforberedelsen (mens det negative fastsettelsessøksmålet ennå ikke var besvart med positive krav fra Stims side) mente retten riktignok at Ewos burde utlevere samtlige analyser og resepter. Etter hovedforhandlingen har retten fått større forståelse for hvorfor reseptene og analysene er viktige forretningshemmeligheter for Ewos. Samtidig har retten fått mindre forståelse for hvorfor Stim ikke har akseptert forslaget fra Ewos om å la en uavhengig tredjeperson gjennomgå de taushetsbelagte dokumentene. Retten er følgelig ikke enig med Stim i at mangelen på opplysninger tilsier at retten kan konkludere med Ewos mest sannsynlig har misbrukt konfidensielle opplysninger. I mangelen på dokumentasjon av noe annet er rettens konklusjon tvert imot at Ewos ikke har brutt forretningshemmelighetsloven § 2.
Det siste spørsmålet retten må ta stilling til er om det er foreligger forhold ved Ewos' forretningsførsel som ikke er fanget opp av de nevnte drøftelsene av spesialbestemmelsene. Dersom dette er tilfellet vil generalklausulen om brudd på god forretningsskikk kunne komme til anvendelse. Rettens medlemmer har noe ulikt syn på spørsmålet om Ewos' samlede opptreden overfor Stim gir grunnlag for kritikk. Uenigheten knytter seg blant annet til Ewos' markedsføring og presentasjon av forskningsdata til støtte for egne fôr ved flere kundemøter. Ingen av rettens medlemmer mener imidlertid at opptredenen er så kritikkverdig at det gir grunnlag for å konstatere brudd på generalklausulen. Retten ser derfor ikke grunn til å gå nærmere inn på denne uenigheten i dommen.
Konklusjonen er etter dette at Ewos ikke har opptrådt i strid med markedsføringsloven eller lov om forretningshemmeligheter ved utnyttelsen av sine fôr Adapt Flex og Adapt Xellerator. Ewos skal etter dette gis medhold i sitt subsidiære krav om fastsettelsesdom og selskapet skal frifinnes for kravene fra Stim om erstatning og forbud mot bruk av navnet «Adapt Xellerator».
For patent '534 avsier retten nå en deldom hvor Ewos dømmes til å betale erstatning/vederlag etter patentloven § 58 for minst ett middelbart patentinngrep. Den nærmere utmålingen og valg av utmålingsalternativ i patentloven § 58 er utskilt til senere behandling. (Under hovedforhandlingen ble det gjort en mindre korrigering i delingsbeslutningen av 6. september. Denne framgår av rettsboka).
I og med at retten ennå ikke har tatt stilling til Stims krav om erstatning/vederlag er saken heller ikke endelig avgjort. Dette har også betydning for idømmelsen av sakskostnader. I tvisteloven § 20-8 tredje ledd står det:
Dersom kostnadsavgjørelsen avhenger av utfallet av deler av saken som ikke er avgjort, utsettes denne til den senere avgjørelse
I vår sak mener retten at spørsmålet om hvem som skal ha ansvar for sakskostnadene vil kunne avhenge av hvilken utmåling retten faller ned på for det middelbare patentinngrepet i '534. Retten mener derfor at hele sakskostnadsavgjørelsen må utsettes til retten har tatt stilling til utmålingen.
Retten vil ta kontakt med prosessfullmektigene for beramming av utmålingssaken når denne dommen er rettskraftig.
Dommen er enstemmig.
SLUTNING:
Til spørsmålet om retten tillater endring i Stims krav/påstandsgrunnlag: 
Til spørsmålet om inngrep i '534: 
Til spørsmålet om inngrep i patent '449: 
Til spørsmålet om det foreligger brudd på markedsføringsloven eller lov om forretningshemmeligheter: 
Til spørsmålet om sakskostnader: 
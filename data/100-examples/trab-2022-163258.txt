Etter den muntlige forhandlingen, sammenhold med sakens skriftlige dokumenter, legges det til grunn følgende hendelsesforløp:
Perfect Blend AS (PB) og House og Street Food AS (HSF) driver med matsalg fra matvogner («food trucks»). De har tidligere samarbeidet, men det har oppstått konflikt mellom dem.
Våren 2021 solgte PB en matvogn med registreringsnummer [kjennemerke] til HSF. Matvogna ble inntauet av Oslo kommune i mai 2022. Den ble hentet ut av B i juni 2022. Etter rettens forståelse hadde ikke B innhentet noe samtykke fra HSF til å hente vogna. Siden den tid har matvogna vært i Bs besittelse. Det fremstår for retten usikkert hvorfor HSF ikke selv hentet ut matvogna. Retten er av den oppfatning at HSF ikke viste interesse for vogna på den tiden.
09.06.22 behandlet Forliksrådet i Oslo sak om ubetalte fakturaer, mellom PB og HSF. Retten er ikke kjent med hva disse fakturaene omfatter, men antar at det har å gjøre med det tidligere samarbeidet. Forliksrådet avsa fraværsdom hvor HSF ble dømt til å betale PB ca kr 537 000. HSF har sendt begjæring om oppfriskning til forliksrådet og anført at innkalling og dom ikke er lovlig forkynt for HSF. PB mener dommen er rettskraftig.
29.09.22 skiftet matvogna eier. Den er nå registrert hos Statens vegvesen på privatpersonen A som er en portugisisk statsborger og som har en tett tilknytning til HSF. En av to sentrale aktører i HSF, C, har fått fullmakt til å hente matvogna tilbake fra eiendommen til B.
25.10.22 oppsøkte C og advokat Tesaker eiendommen til B. Matvogna var parkert der. B nektet å gi C og Tesaker tilgang til matvogna, hvilket resulterte i saksøkers begjæring om midlertidig forføyning.
PB har tatt forliksdommen til namsmannen og begjært utleggspant. Etter det opplyste vil utleggsforretning finne sted 22.11.22.
Saksøkers påstand:
Saksøker anfører at han har rett til tilgang på matvogna som tilhører ham. Det er fare for at B vil ødelegge matvogna hvis saksøker ikke nå gis tilgang. Dessuten betyr manglende tilgang at saksøker går glipp av store inntekter i forbindelse med matsalg på julemarkeder.
Saksøktes påstand:
Perfect Blend AS frifinnes.
Saksøkte erkjenner at matvogna er registrert på saksøker og at den ikke tilhører saksøkte. Saksøkte mener han har rett til å nekte saksøker tilgang til matvogna fordi saksøkte har uoppgjorte krav mot HSF. Matvogna tilhører i realiteten HSF. Overføringen til saksøker (A) er kun pro forma for å unndra verdier fra HSF i anledning namsmannens utleggsforretning. Saksøkte bestrider at han vil skade vogna. Han har selv interesse i å holde den intakt for å kunne ta utlegg i den. Videre vil ikke saksøker gå glipp av noen inntekter. Vogna vil ikke kunne ferdigstilles før julesesongen er over. Den må EU-godkjennes og repareres. Den er ikke nå i en stand som muliggjør matsalg. Den er ikke utstyrt med nødvendige apparater mv. til matsalg. Det vil ta lang tid å gjøre vogna klar. Inntektspotensialet nå før jul er uansett veldig begrenset. Det er intet marked for matvogner på vinteren.
Saksøkte er villig til å plassere matvogna på et egnet sted avgjort av retten hvor ingen av partene kan skade eller på annen måte forringe verdi fram til ale tvister mellom parter er avgjort.
For at en begjæring om midlertidig forføyning skal kunne tas til følge, må saksøkeren sannsynliggjøre et berettiget krav, jf. tvisteloven § 34-2 første ledd. Dessuten må det sannsynliggjøres en sikringsgrunn etter § 34-1 første ledd (rettens kursivering):
Det er i tillegg et krav om forholdsmessighet, jf. § 34-1 annet ledd.
Saksøker er registrert som eier av bilen. Det er ingen andre som hevder å ha en eiendomsrett. Saksøktes anførsel om at eiendomsoverføringen fra HSF til A var pro forma får ikke betydning i denne sammenheng. Anførsel om tapping o.l. av et selskap hører til prosessen hos namsmannen, eventuelt i relasjon til konkurslovgivningen.
En eier har rett til å ha tilgang til sin eiendom. B har ingen eiendoms- eller bruksrett til matvogna. Retten kan heller ikke se at B har noen gyldig tilbakeholdsrett. Retten er ikke kjent med hvilken sammenheng (konneksitet) matvogna har med PBs fakturakrav. Retten har ingen opplysninger om at HSF ikke betalte PB ved kjøp av matvogna i 2021. Det bemerkes at dersom HSF aldri betalte for matvogna, ville saken vært stilt annerledes.
Det faktum at B tar sikte på å ta utleggspant i matvogna gjør ham ikke berettiget til å oppbevare matvogna, mot eiers vilje. Det er politiet ved namsmannen som har kompetanse til å sikre og inndrive verdier i henhold til gyldig tvangsgrunnlag. Slik foregår etter egne regler, herunder tvangsfullbyrdelsesloven. Å nekte saksøker tilgang til matvogna innebærer å ta loven i egne hender.
Etter dette er rettens vurdering at saksøker, så lenge det ikke foreligger noe gyldig rettslig grunnlag som tilsier noe annet, utvilsomt har rett til å råde over matvogna.
Retten har vurdert om saksøkte har en tilbakeholdsrett for å sikre tilbakebetaling av utgifter han hadde da han hentet vogna fra inntauing. Saksøker har også gjort noen reparasjoner på vogna. Retten har forstått at saksøkte hentet vognen på eget initiativ og helt frivillig. Det samme gjelder reparasjonene. Retten kan derfor ikke se at saksøkte har noe krav på tilbakebetaling av uthentings- eller reparsjonsutgifter overfor saksøker eller HSF.
Retten har under tvil kommet til at det er nødvendig å gi saksøker tilgang til matvogna for å avverge vesentlig ulempe. Ulempen består av å måtte tåle en selvtekt som gjør at saksøker ikke kan råde over sin eiendom. Ulempen forsterkes av at saksøker sannsynligvis har hensikt å benytte seg av sin eiendom, i form av utleie til matsalg. Hvorvidt det er realistisk med inntekter før jul, og hvor store inntektene eventuelt kan være, finner ikke retten grunn til å ta stilling til. Matvogna har en viss bruksverdi, selv om størrelsen fremstår usikker. At bruksverdien muligens ikke tilfaller saksøker direkte, men hans fullmektig, får ikke betydning i denne sammenheng. En eier avgjør selv hvordan eiendommen skal benyttes. Å ikke kunne la andre benytte seg av sin eiendom er også en ulempe.
Etter rettens vurdering vil ikke en midlertidige forføyningen medføre «åpenbart misforhold», når partenes interesser veies mot hverandre. Saksøkte har ingen legitim interesse i å videreføre status quo.
Retten har vurdert om behovet for en midlertidig forføyning bortfaller dersom matvogna plasseres hos en nøytral tredjepart, slik anført fra saksøkte. Saksøkers ulempe, manglende rådighet over sin eiendom, forsvinner ikke ved en slik løsning.
Etter dette har saksøker vunnet saken og har krav på å få dekt sine saksomkostninger. Rettsgebyret er kr 3 057. Retten har ikke mottatt opplysninger om øvrige saksomkostninger.
SLUTNING
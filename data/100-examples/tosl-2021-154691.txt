Saksøker A er født [00.00.1990], og er oppvokst i Norge. Som 19-åring dro han til Nederland og reiste rundt der. Deretter reiste han til Japan, hvor han oppholdt seg i noen måneder. Den 1. november 2011 ble han pågrepet og varetektsfengslet i Japan, siktet for narkotikalovbrudd.
A ble domfelt i tingretten i Yokohama den 18. juli 2012 for medvirkning til innførsel av 3 804,8 gram phenyl-methyl-amino-propane (etter det opplyste et stoff tilsvarende metamfetamin, muligens metamfetaminklorid) og oppbevaring av ca. 34 gram av det samme stoffet. Etter anke ble avgjørelsen opprettholdt i ankeinstansen i Tokyo den 6. februar 2013. Saken ble endelig avgjort ved japansk høyesteretts avgjørelse av 18. juli 2013, der As anke ble avvist.
A ble dømt til fengsel i 11 år «with work» («fengsel med arbeid») og en bot på 5 millioner yen (ca. NOK 300 000). Subsidiært, dersom boten ikke ble betalt, ble han dømt til «workhouse» i 500 dager.
A satt varetektsfengslet fra pågripelsen i november 2011, og gikk direkte over til soning etter rettskraftig dom. Varetektfradraget ble satt til 200 dager i tingrettens dom, med et tillegg på 150 dager i ankeinstansens dom, og et ytterligere tillegg på 50 dager i høyesterettsdommen.
A søkte om soningsoverføring til Norge 25. juli 2013, som ble videresendt av den norske ambassaden i Tokyo til Justis- og beredskapsdepartementet 2. august 2013. I oversendelsesbrevet ble det opplyst fra ambassaden at A hadde sittet varetektsfengslet i 22 måneder, stort sett isolert på enecelle.
Japanske myndigheter ba den 23. august 2013 om en offisiell anmodning fra norske myndigheter dersom man ønsket at A skulle overføres. Videre ble det bedt om diverse opplysninger fra norske myndigheter, herunder om informasjon etter konvensjonen om overføring av domfelte artikkel 9 nr. 2, der det fremgår at fullbyrdingslandet må meddele domslandet om man akter å fortsette fullbyrdingen av dommen eller om man vil omgjøre dommen, jf. artikkel 9 nr. 1 a og b. Japanske myndigheter vedla diverse informasjon etter artikkel 4 nr. 3 i tilknytning til domfellelsen av A, herunder at det var fastsatt et varetektfradrag på 405 dager. Det ble opplyst at dersom han ikke betalte boten og måtte sone den subsidiære straffen, ville soningsperioden midlertidig stanses til etter at bøtesoningen var gjennomført.
Den 29. juli 2014 purret ambassaden per e-post på KDI på status når det gjaldt søknaden om soningsoverføring. Den 12. september 2014 svarte saksbehandler at det var behov for undersøkelser, og at saken ville oversendes Riksadvokaten uken etter for en uttalelse. Det ble opplyst at saken videre ville bero på om japanske myndigheter ville godta de vilkår Norge kunne akseptere soningsoverføring på, med tanke på fortsatt fullbyrding eller omgjøring.
A hadde ikke mulighet/anledning til å betale boten, og han måtte derfor gjennomføre den subsidiære straffen i «workhouse». Han gjennomførte bøtesoning i perioden 23. april 2014 til 4. september 2015.
Saken ble oversendt Riksadvokaten 30. juni 2015. Det ble bedt om en uttalelse om det straffbare forhold og straffens lengde i forhold til norsk straffelov og rettspraksis, og om det det burde praktiseres fortsatt fullbyrding eller omgjøring. Det ble også bedt om en særskilt uttalelse om den idømte straffen, som fraviker fra norsk straff, og muligheten til å overta straffegjennomføringen.
I Riksadvokatens uttalelse, datert 24. august 2015, fremgår det at det er grunn til å tro at A ville ha blitt idømt fem til seks års fengsel i Norge. I denne forbindelse er det uttalt:
«(...) oppbevaring av 3,8 kilo amfetamin straffes med ca. fire og et halvt års fengsel. At det er snakk om innførsel og metamfetamin øker normalt straffen noe. Dersom det aktuelle narkotiske stoffet har en styrkegrad som avviker markant fra det normale, kunne straffen blitt høyere eller lavere enn utgangspunktet. En kan ikke se opplysninger om dette i dommen.»
Det fremgår videre av uttalelsen at fengsel med arbeid i 11 år er betydelig strengere enn en norsk dom for tilsvarende forhold ville vært, men at antallet år ligger innenfor strafferammen til den tilsvarende norske bestemmelsen. Videre er det uttalt at straffarten fengsel med arbeid ikke eksisterer i Norge, og at derfor formentlig burde foretas en omgjøring etter overføringsloven § 7. Dersom det ble avklart at straffarten i praksis ikke var helt ulikt innholdet i en ubetinget fengselsstraff i Norge, mente Riksadvokaten at det formentlig kunne skje en fortsatt fullbyrding.
Ambassaden i Tokyo mottok en henvendelse fra det japanske justisdepartementet høsten 2015, der det ble bedt om tilbakemelding på om norske myndigheter måtte ha hele dommen oversatt i forbindelse med mulig soningsoverføring. A var ferdig med å sone boten ved arbeidstjeneste i fengselet, og japanske myndigheter åpnet da for mulig soningsoverføring. Det var deretter korrespondanse mellom KDI og den norske ambassaden, blant annet om innholdet av straffarten «fengsel med arbeid». Det ble opplyst fra ambassadens side at arbeidet i japanske fengsler normalt består av en type fabrikkarbeid. Videre ble det opplyst at arbeidet ikke er frivillig, og at det er en pliktig del av soningsprosessen gjennom hele soningen. Det ble også opplyst at «workhouse duty» i praksis er det samme arbeidet, og at det trekkes fra JPY 10 000 per dag fra boten. Dette arbeidet telles ikke med som en del av soningstiden og vil derfor legges til.
Den 5. januar 2016 sendte det japanske justisdepartementet et sakssammendrag til norske myndigheter, og ba om at norske myndigheter – dersom det var aktuelt – anmodet om overføring av A. Japanske myndigheter ba også om at norske myndigheter opplyste om de ønsket fortsatt fullbyrding eller omgjøring. Videre ble det etterspurt opplysninger om norske regler om prøveløslatelse og første mulige løslatelsesdag i Norge. Det fremgikk videre av den japanske oversendelsen en oppdatert beregning av resterende soning (sluttdato 25. oktober 2024), at varetektfradraget var på 405 dager, og det ble videre opplyst at bøtesoningen på 500 dager var lagt til i straffen. Det fremgår videre at japanske myndigheter ba om at de 500 dagene heller ikke skulle regnes inn i straffen av norske myndigheter.
KDI sendte aksept til japanske myndigheter 8. juli 2016, der man opplyste at man ville fortsette fullbyrdingen av straffen. Det ble også videreformidlet etterspurt informasjon.
Det var en etterfølgende korrespondanse med japanske myndigheter vedrørende beregningen av varetektfradraget. I e-post av 4. august 2016 til den norske ambassaden fra en medarbeider i det japanske justisdepartementet fremgår blant annet følgende:
«You say that the termination date of sentence of mr. A in Norway is 26 October 2024 (please refer to attached file.). Termination date of sentence of mr. A in Japan is 25 October 2024.
Also, we understand that the terms of the sentence in Norway is counted from the date of arrest. So, we think that the termination date of sentence of Mr. A in Norway should be earlier for about a little more than 1 year than the termination date of sentence in Japan.
On the basis of above points, so we worry if there were a miss calculation. Please check the termination date of sentence and the earliest possible release date of Mr. A in Norway and if it is wrong, please tell us the correct information.»
Norske myndigheter svarte i brev av 11. august 2016 at avslutningsdatoen var satt til 26. oktober 2024 (og ikke den 25. oktober) fordi det norske systemet ikke inkluderer den første dagen. Videre ble det uttalt at norske myndigheter ved utregningen hadde trukket ut de 405 dagene i varetektfradrag etter den japanske dommen, og at man hadde lagt til de 500 dagene for «workhouse», slik japanske myndigheter hadde bedt om i det tidligere brevet.
Japanske myndigheter bekreftet deretter at de hadde mottatt nødvendige opplysninger, og etterspurte en formell begjæring om overføring. Dette ble iverksatt via ambassaden den 15. september 2016.
Japanske myndigheter aksepterte overføringen i brev av 21. desember 2016. Vedlagt lå skriftlig erklæring fra saksøker av 30. november 2016 der han samtykket til soningsoverføring til Norge. Det fremgikk videre av samtykket at eventuelle innvendinger mot den japanske dommen bare kunne baseres på japansk rett og rettes mot Japan.
Selve overføringen og uttransporten til Norge fant sted den 14. februar 2017.
Når det gjelder soningen i Norge, sonet A i Trondheim fengsel på høysikkerhet ved avdeling Nermarka fra 15. februar 2017 frem til 4. februar 2019, hvor han i perioden 4. september 2017 til 4. februar 2019 var på rusmestringsenheten [rusmestringsenhet]. Videre sonet han på lavsikkerhet i avdeling Leira fra 4. februar til 27. april 2019.
Kort tid etter ankomst Norge henvendte As daværende advokat seg til KDI, og anførte at A hadde krav på fradrag for den tid han faktisk hadde sittet i varetekt. KDI svarte at dette ble beregnet etter den japanske lovgivningen og dommen.
As advokat henvendte seg 8. januar 2018 til Trøndelag statsadvokatembeter, hvor det ble påpekt at A burde hatt fullt fratrekk for de antall dager han hadde sittet i varetekt, tilleggsfratrekk for de dagene han hadde sittet i isolasjon, og at de 500 dagene han hadde sittet i fengsel under tvangsarbeidet også måtte trekkes fra i fengselsstraffens lengde. Han anmodet derfor påtalemyndigheten om å fremme saken for norsk domstol etter overføringsloven § 7. Påtalemyndigheten v/Riksadvokaten avviste begjæringen 7. mars 2018 under henvisning til at det er departementet som er kompetent myndighet til å beslutte om det skal skje fullbyrding eller omgjøring.
A brakte deretter saken selv inn for tingretten med begjæring om omgjøring. Sør-Trøndelag tingrett avviste begjæringen den 25. april 2018, og viste til at det er departementet som er kompetent myndighet, og at tingretten ikke har anledning til å ta saken til behandling.
Det var deretter gjennom våren og høsten 2018 ytterligere e-postkorrespondanse mellom As advokater og KDI i forbindelse med soningsberegningen. I brev fra KDI datert 17. september 2018 gis det formelt svar på spørsmål om soningsberegningen.
Den 19. desember 2018 innga As advokat en klage over KDIs vedtak om overføring. I klagen ble det også anført konvensjonskrenkelser i forbindelse med soningsoverføringen.
KDI svarte på klagen i brev av 6. mars 2019. Dette vedtaket er gjort til tvistegjenstand. KDI fastholdt soningsberegningen, men justerte løslatelsestidspunktet fra 26. til 25. oktober 2024. I brevet ble saksøkers ulike innsigelser gjennomgått. På denne bakgrunn uttalte KDI at det kunne foreligge særlige grunner for løslatelse på halvtid. KDI anbefalte at A søkte om dette, og opplyste at behandlingen ville prioriteres.
Vedtak om løslatelse på halvtid ble truffet 10. april 2017. A ble løslatt den 27. april 2019.
Den 29. april 2021 sendte As advokat prosessvarsel til KDI, hvor det ble varslet om stevning med påstand om fastsettelsesdom for brudd på EMK artikkel 3,6,7 og 8, lov om overføring av domfelte og overføringskonvensjonen. Det ble videre varslet om at søksmålet også ville gjelde uforholdsmessige kroppsvisitasjoner i Norge som utgjorde brudd på EMK artikkel 3.
Saksøker v/prosessfullmektig advokat Silje Elisabeth Stenvaag tok ut stevning ved Oslo tingrett 2. november 2021. Rettidig tilsvar innkom 17. desember 2021 fra saksøkte (staten v/Justis og beredskapsdepartementet) v/prosessfullmektig advokat Kristoffer Nerland fra Regjeringsadvokaten.
Hovedforhandling ble avholdt i Oslo tingrett 6. – 8. desember 2022. Saksøker avga partsforklaring, det ble avhørt tre vitner og det vises ellers til rettsbok fra hovedforhandlingen.
KDIs vedtak av 6. mars 2019 lider av feil i saksbehandlingen, materielle feil og rettsanvendelsesfeil som har virket inn på vedtaket slik at det må kjennes ugyldig etter forvaltningsloven § 41.
Det foreligger brudd på utredningsplikten etter forvaltningsloven § 17. KDI fikk informasjon om at A slet med fysiske og psykiske plager som følge av fengslingen, og man fikk også informasjon fra ambassaden om at han hadde sittet isolert i 22 måneder. Dette ga foranledning til å undersøke forholdene nærmere, men man valgte å la saken ligge i nærmere to år. Det er heller ikke riktig at tvangsarbeidet i Japan kan sammenliknes med aktivitetsplikten i norske fengsler.
Forvaltningsloven § 11 a krever at forvaltningsorganet skal forberede og avgjøre saken «uten ugrunnet opphold». Det er ingen forklaring på den lange tiden som er gått her, inkludert flere perioder med ren liggetid. Det forelå her skjerpet plikt til aktsomhet knyttet til oppfølgning og saksbehandlingstid.
Det foreligger minst tre alvorlige feil i det faktum som KDI har lagt til grunn i sitt vedtak. For det første gjelder det vurderingen av at tvangsarbeid under frihetsberøvelse er sammenliknbart med subsidiær fengselsstraff etter strl. § 55, noe som har medført manglende fratrekk av 500 dager soning. For det andre gjelder det vurderingen av at straffarten er forenlig med norsk rett. For det tredje gjelder det manglende hensyntagen til opplysninger om varetektfradrag gitt av Japan samt manglende isolasjonsfradrag, som har ledet til feil beregning av straffens lengde og dermed også løslatelsesdato.
Det foreligger feil rettsanvendelse. Siden den straffart A ble idømt i Japan er uforenlig med norsk rett, skulle dommen vært omgjort av domstolene etter overføringsloven § 6 og § 7. Selv med et vedtak om fortsatt fullbyrding skulle straffen vært tilpasset ved at det ble gitt fullt fradrag for varetekt og isolasjon, jf. konvensjonen artikkel 10 annet ledd. Bestemmelsen fordrer en tilpasning der dette følger av nasjonal lovgivning. Når nasjonal lovgivning stiller krav om varetekts- og isolasjonsfradrag, jf. strl. § 83, må en slik tilpasning skje. Det er også en rettsanvendelsesfeil at perioden med tvangsarbeid under workhouse-duty – som er helt uforenlig med norsk rett – ikke er kommet til fradrag som utholdt soningstid.
Videre gjøres det gjeldende at saksbehandlingen knyttet til soningsoverføringen innebar en krenkelse av EMK.
Saksbehandlingen og saksbehandlingstiden for soningsoverføringen har i seg selv medført en krenkelse av EMK artikkel 3 og artikkel 8. Allerede på tidspunktet for søknaden om soningsoverføring hadde KDI dels kunnskap om, og hadde for øvrig plikt til å skaffe seg kunnskap om, den tortur og nedverdigende behandling A ble utsatt for i japanske fengsler. Det lå innenfor KDIs myndighet å bringe krenkelsene til opphør på et vesentlig tidligere tidspunkt.
A ble utsatt for tortur og nedverdigende behandling i japanske fengsler. Han ble utsatt for vilkårlig isolasjon, og fikk pålegg om hvordan han skulle sitte, sove, stå, se og smile. Videre var det fullt innsyn til toalettet på cella. Om vinteren var det iskaldt, og om sommeren var det glovarmt. A ble påført frostskader og varmeutslett.
Konvensjonen har eksterritorial virkning der statens handlinger eller unnlatelser medfører menneskerettighetsbrudd. Det foreligger statlig handleplikt der staten ikke har fullstendig styringsrett over borgere, men hvor den visste eller burde ha visst at det skjer handlinger som strider mot tortur og de har mulighet til å gjøre noe med det, jf. Z m.fl mot Storbritannia, E m.fl. mot Storbritannia, Ilascu mot Moldova og H.F m.fl. mot Frankrike.
Videre foreligger det brudd på EMK artikkel 5 ved at vedtaket om overføring innebærer fengsel frem til oktober 2024, noe som medfører lenger straff enn det er dom for. Dette strider også mot Grunnloven § 94. Det vises til manglende fradrag for varetekt, isolasjon og 500 dager workhouse-duty, som strider mot norsk rett.
Det er også brudd på EMK artikkel 6 og artikkel 13, ved at A ikke hadde mulighet til å påklage vedtaket om soningsoverføring, og alle hans forsøk på å bringe saken inn for domstolene ble avvist. Ved at KDI nektet å fremme saken for domstolene eller anmode påtalemyndigheten om dette, har A vært rettsløs og ikke hatt tilgang til domstolene. Dette strider mot retten til en rettferdig rettergang og retten til effektivt rettsmiddel.
Det gjøres videre gjeldende at A er utsatt for brudd på EMK artikkel 3 i forbindelse med kroppsvisitasjoner mens han sonet i norsk fengsel. Han er utsatt for en rekke kroppsvisitasjoner som er gjennomført rutinemessig, uten tilstrekkelige rammer som sikret at det ble gjennomført en forsvarlig vurdering av om og hvordan visitasjonen skulle gjennomføres. Kroppsvisitasjoner ble også gjennomført når det ikke var noen kontakt mellom innsatte og omverdenen.
Det gjøres også gjeldende at A har krav på erstatning for økonomisk og ikke-økonomisk tap, og det er krevd fastsettelsesdom for dette.
Saksøker har rettslig interesse i dom for konvensjonskrenkelse etter tvisteloven § 1-3. Kravene er ikke foreldet.
Saksøkerens påstand:
Soningsoverføringen er gjennomført i tråd med overføringskonvensjonen og den norske overføringsloven. Før Norge og Japan ble enige, ba Japan om en avklaring av hvilken gjennomføringsmøte som ville bli valgt. Etter at Norge ga uttrykk for at fortsatt fullbyrding ville bli valgt, ble overenskomsten mellom Norge og Japan inngått. Dette er avgjørende for den internrettslige behandlingen i forvaltningen etter overføringsloven § 5. A har i realiteten krevd revisjon av overenskomsten mellom Norge og Japan. Det finnes ikke rettslig grunnlag for dette.
I den grad spørsmålet om gjennomføringsmåte skal prøves, mener staten at det var forsvarlig at den japanske dommen ble sonet ved fortsatt fullbyrding. Fortsatt fullbyrding er hovedregelen etter norsk rett og internasjonalt, og overføringen er til gunst for domfelte. As interesser er tilstrekkelig ivaretatt i prosessen. Han samtykket til overføringen, og han ble dessuten løslatt etter halv tid.
Ut fra opplysningene om brukerdoser i den japanske dommen, ville han uansett ikke ha kommet bedre ut av en omgjøring til norsk straffenivå, jf. HR-2022-1259-A.
Saken har vært tilstrekkelig opplyst, og det foreligger ingen faktumfeil. Det eneste som var relevant for KDIs vurdering, var hvilken straff som gjensto etter overføringen. Den utenlandske dommen skal automatisk legges til grunn, jf. Rt-2012-1981 avsnitt 16. Det følger av overføringskonvensjonen artikkel 10 nr. 1 at den fullbyrdende staten er bundet av den strafferettslige karakter og varighet slik den er fastsatt av den domfellende staten. Det gjelder også de japanske reglene om varetektsfradrag. Bøtesoningen var gjennomført før overføringen til Norge, og er derfor ikke relevant. Dersom straffarten fengsel med arbeidsplikt ikke var forenlig med norsk rett, ville det uansett ikke hatt betydning for ham. Han var underlagt ordinær aktivitetsplikt i norske fengsler, jf. straffegjennomføringsloven § 3 tredje ledd, noe som uansett ville ha vært resultatet ved en tilpasning etter overføringsloven § 6.
Soningsoverføring kunne ikke bli gjennomført før etter at A hadde gjennomført bøtesoningen. For øvrig er dette en sakstype som normalt tar lang tid. I den grad KDI har brukt for lang tid etter forvaltningsloven § 11 a, har ikke dette hatt betydning for vedtaket, jf. forvaltningsloven § 41.
Det foreligger ingen konvensjonskrenkelser.
Norge har ikke jurisdiksjon og kan ikke holdes ansvarlig for forholdene i japanske fengsler etter EMK artikkel 1, jf. for eksempel H.F v. Frankrike avsnittene 184 flg.
Det er uansett ingen bevismessige holdepunkter for at soningen var av en slik karakter at EMK artikkel 3 er overtrådt. Det er heller ingen inngrep etter EMK artikkel 8.
Etter EMK artikkel 5 krever konvensjonen saklig grunnlag for frihetsberøvelse. Første ledd bokstav a åpner for frihetsberøvelse på grunnlag av utenlandsk straffedom. Straffen gjennomføres etter japanske regler for utmåling, og det er ingen holdepunkter for at straffen gjennomføres i strid med grunnleggende rettssikkerhetsprinsipper.
Selve overføringsvedtaket er etter EMK å anse som en del av gjennomføringen av straffen, og kravene i EMK artikkel 6 gjelder ikke. Det er heller ingen krenkelse av EMK artikkel 13. Dette markeres ved at domstolen i denne sak prøver de anførte konvensjonsbruddene. Det er uansett ikke noen «arguable claim» om konvensjonskrenkelse i denne saken.
Når det gjelder kroppsvisitasjonene i norske fengsler, har det heller ikke her vært noen konvensjonskrenkelse. A har kun vært kroppsvisitert etter å ha vært i kontakt med omverdenen, for eksempel ved innsettelse, permisjoner, fremstillinger og besøk. Verken EMD eller Høyesterett krever at det alltid tas en konkret vurdering overfor den enkelte innsatte, når rutinene som her bygger på farevurderinger. Kroppsvisitasjonene er heller ikke gjennomført på en slik måte at det foreligger noen konvensjonskrenkelse. Det er heller ingen holdepunkter for at A selv opplevde kroppsvisitasjonene som belastende, og temaet kom først opp i prosessvarselet to år etter prøveløslatelsen.
Det er ikke grunnlag for erstatning, verken oppreisningserstatning eller skadeserstatning.
Staten er ikke enig i at saksøker har rettslig interesse for dom for konvensjonskrenkelser etter tvisteloven § 1-3, men dette er ikke problematisert i hovedforhandlingen.
I den grad retten kommer til at det er materielt sett grunnlag for kravet, mener staten at de deler av kravet som skriver seg fra før 1. november 2018 er foreldet, jf. foreldelsesloven § 9.
Saksøktes påstand
Utgangspunktet er at straff skal sones i det landet der straffen er idømt.
Likevel er det flere hensyn som kan tale for at straffen bør sones i den domfeltes hjemland. Mulighet for kontakt med venner og familie og å kunne bruke sitt eget språk, er forhold som normalt gjør soningen mindre byrdefull i hjemlandet enn den vil være i et utenlandsk fengsel. Videre kan det være et ønske fra myndighetene i domslandet at flest mulig utenlandske domfelte soner i sitt eget hjemland, slik at man unngår at soningsplassene fylles opp og at det oppstår soningskøer.
Den europeiske konvensjonen om overføring av domfelte (overføringskonvensjonen) av 21. mars 1983 er det viktigste avtaleverket når det gjelder soningsoverføringer. I tillegg til Europarådets medlemsland har også en rekke andre stater sluttet seg til denne, herunder Japan. Konvensjonen er gjennomført i norsk rett ved lov om overføring av domfelte (soningsoverføringsloven).
Det er et grunnleggende prinsipp som gjelder for enhver soningsoverføring at den domfeltes strafferettslige stilling ikke skal forverres som følge av overføringen. Den domfelte kan ikke pålegges skjerpet straff i fullbyrdingslandet, verken med hensyn til straffens karakter eller varighet.
Det fremgår av overføringskonvensjonen artikkel 3 nr. 1 bokstav f at det er et vilkår for overføring at «domslandet og fullbyrdingslandet er enige om overføringen». Dersom overføring skal være aktuelt, er det altså nødvendig at de to statene først er blitt enige om dette. Statene er ikke forpliktet til å godta overføring.
Det er kun straff i form av frihetsberøvelse som omfattes av konvensjonen, jf. artikkel 1 bokstav a.
Overføringen kan skje på én av to måter: enten gjennom fortsatt fullbyrding av den idømte straffen eller gjennom en omgjøring av straffen. Dette følger av overføringskonvensjonen artikkel 9 nr. 1 bokstav a og b. Det samme følger av overføringsloven § 5 jf. §§ 6 og 7.
Fortsatt fullbyrding (jf. § 6) vil si at den straffen som er fastsatt i domslandet legges til grunn for soningen av straffen i Norge. Norge er da bundet av den fastsatte straffens karakter og varighet, med mindre straffen etter sin art er uforenlig med norsk rett, eller straffen overstiger strafferammene i den tilsvarende norske bestemmelsen. I så fall må straffen tilpasses, jf. overføringsloven § 6 annet ledd.
Omgjøring av straffen (jf. § 7) vil si at norske domstoler skal finne frem til en ny straff som tilsvarer den straffen domfelte ville ha blitt ilagt i Norge for tilsvarende forhold. Norske domstoler vil da være bundet av faktum i den utenlandske dommen, men straffen skal tilsvare norsk straffutmåling, og det skal gjøres fullt fradrag for den tiden den domfelte har vært underlagt frihetsberøvelse.
Hvilken metode som velges, vil derfor kunne få ganske store konsekvenser for den domfelte. Domslandet kan kreve å få opplyst av fullbyrdingslandet hvilken av de to fremgangsmåtene som vil bli valgt, jf. overføringskonvensjonen artikkel 9 nr. 2, noe som skjedde her.
Før avtale om overføring av A ble inngått i vår sak, ba Japan om at Norge opplyste om man ville velge fortsatt fullbyrding eller omgjøring av straffen, jf. overføringskonvensjonen artikkel 9 nr. 2. Norge opplyste at man valgte fortsatt fullbyrding av straffen.
Deretter hadde Norge og Japan, som beskrevet under sakens bakgrunn, korrespondanse om den gjenstående soningen. Det ble avklart at varetektfradraget var 405 dager, og at de 500 dagene i «workhouse» ikke skulle regnes som del av soningen av fengselsstraffen.
Når det gjelder saksøkers påstand om at japanske myndigheter var bekymret for at A ikke fikk tilstrekkelig varetektfradrag i Norge (jf. e-post av 4. august 2016 referert under sakens bakgrunn), er retten uenig i saksøkers forståelse av korrespondansen. Retten mener at diskusjonen gjelder forståelsen av norsk regelverk. Det fremgår etter rettens syn tydelig at norske myndigheter forholder seg til den japanske beregningen av varetekt og gjenstående soning, noe som også bekreftes flere ganger i brevet fra KDI til japanske myndigheter datert 11. august 2016.
Etter ovennevnte avklaring fra norske myndigheters side og formell begjæring om overføring ble oversendt Japan, ble soningsoverføring akseptert av Japan.
Det var altså inngått en bindende avtale mellom Norge og Japan om måten soningsoverføring skulle skje på. Norge forpliktet seg overfor Japan til å fortsette fullbyrdingen av den japanske straffedommen i Norge. Retten kan ikke se at det finnes rettslig grunnlag for å overprøve en slik folkerettslig forpliktelse.
Som nevnt har statene ingen plikt til å avtale soningsoverføring. Det er ingen domfelte som har et krav på å bli overført. Videre har A blitt informert om konsekvensene av soningsoverføring, jf. konvensjonen artikkel 4 og 7, og han har selv ønsket og samtykket til dette.
Videre påpeker retten at fortsatt fullbyrding er hovedregelen etter norsk rett, og normen i det internasjonale samarbeidet på området. Retten anser det lite realistisk at Japan ville akseptert en soningsoverføring dersom norske myndigheter hadde gått inn for at dommen skulle omgjøres.
Det fremgår av overføringsloven § 5 første ledd at når det er bestemt at en domfelt skal overføres til Norge, kan departementet bestemme at fullbyrdingen skal skje etter reglene om fortsatt fullbyrding (konvensjonen artikkel 10 jf. overføringsloven § 6) eller etter reglene om omgjøring av straffen (konvensjonen artikkel 11 jf. overføringsloven § 7).
I og med at Norge var folkerettslig bundet overfor Japan til fortsatt fullbyrding av straffen (jf. punkt 2 over), la det klare føringer for den internrettslige vurderingen etter overføringsloven § 5. Reelt sett var valget av fullbyrdingsmåte foretatt allerede før avtalen med Japan ble inngått. Avgjørelsen som er gjort til tvistegjenstand i saken, brevet av 6. mars 2019, er en konsekvens av dette valget.
Det er på det rene at valget mellom fortsatt fullbyrding eller omgjøring av straffen er underlagt forvaltningens frie skjønn. Dette følger av lovens ordlyd og forarbeider. Domstolen kan altså ikke prøve selve valget av fullbyrdingsmåte. Domstolen kan likevel prøve andre sider ved vedtaket, som beskrevet i for eksempel Rt-2012-1985 (avsnitt 142):
«(...) Ordlyden viser altså at skjønnsutøvelsen er såkalt «fritt skjønn». I slike saker kan domstolene prøve forvaltningens rettsanvendelse, herunder forholdet til våre menneskerettslige forpliktelser. Videre prøves saksbehandlingen og om vedtaket bygger på riktig faktum. Men det konkrete skjønnet prøves ikke utover en kontroll av om skjønnet er tilstrekkelig bredt og saklig, og at resultatet ikke fremstår som åpenbart urimelig, jf. Rt-2012-1025»
Saksøker har anført at valget om fortsatt fullbyrding var uforsvarlig. Dette fører ikke frem. Retten viser til at forvaltningen står fritt i dette valget. Selv om det fremgår av overføringslovens forarbeider at man «bør» velge omgjøring dersom den fastsatte straffen ligger «klart høyere» enn det som følger av norsk straffutmålingspraksis, er valget uansett opp til forvaltningen. Det er ikke til hinder for overføring uten omgjøring at straffen i domslandet er strengere enn det den ville blitt i Norge for tilsvarende lovbrudd. Retten viser videre til at fortsatt fullbyrding som nevnt er utgangspunktet og normen i det internasjonale samarbeidet på området. Dersom norske myndigheter alternativt hadde gått inn for omgjøring til norsk straffenivå, ville Japan etter all sannsynlighet ikke ha akseptert en overføring av A.
Retten legger for øvrig til grunn at straffen i den japanske dommen er strengere enn det den ville ha blitt etter norsk straffutmålingspraksis. Staten har argumentert for at straffen ville ha blitt omtrent tilsvarende i Norge basert på uttalelsene om brukerdoser i den japanske dommen. Retten er ikke enig i dette. Retten anser det helt usannsynlig at oppbevaring av 3,8 kilo av et stoff som kan sammenliknes med metamfetamin ville ha gitt en straff opp mot 11 års fengsel i Norge – selv om det legges til grunn 120 000 brukerdoser. Styrkegrad er relevant i utmålingen, men vekten er likevel en nøkkelfaktor. I Rt-2010-436 ble det uttalt at 10 års fengsel ville være utgangspunktet for straff for en domfelt med en underordnet rolle ved innførsel av 24 kilo amfetamin. Dommen i HR-2022-1259-A som staten har henvist til, er etter rettens syn ikke spesielt egnet til å belyse vår sak. Dommen gjelder amfetaminolje, som ikke kan brukes til rusformål uten bearbeiding, og hvor behovet for å ta utgangspunkt i rusdoser nødvendigvis var sentralt.
Retten mener at Riksadvokatens anslag om straffenivået i Norge for domfellelse for tilsvarende forhold på ca. 5-6 års fengsel fremstår som riktig. Det var da også dette KDI la til grunn ved sin behandling av saken. Som nevnt er det ikke til hinder for fortsatt fullbyrding at straffen er strengere enn den ville ha blitt i Norge.
Retten bemerker for øvrig at fortsatt fullbyrdelse av straffedommen i vår sak heller ikke vil være konvensjonsstridig etter EMK. Det vises til Willcox og Hurford mot Storbritannia, der det i avsnitt 74 er uttalt at konvensjonsstrid ved en «grossly disproportionate sentence» bare vil være aktuelt «on rare and unique occations». I den aktuelle saken var det ikke et EMK-brudd med fortsatt fullbyrding av straffen selv om den idømte straffen i Thailand var 4-5 ganger så streng som den ville ha blitt i Storbritannia. Det ble videre fremhevet at det var nødvendig å akseptere ulik straffutmålingspraksis i ulike land, og at soningsoverføring grunnleggende er til fordel for den domfelte.
Spørsmålet er videre om straffen etter sin art eller varighet er uforenlig med norsk rett, slik at den skulle ha vært tilpasset etter overføringsloven § 6 annet punktum. Om straffens art er det uttalt i lovens forarbeider at «I og med at konvensjonen bare gjelder for frihetsberøvelse, vil dette neppe være særlig praktisk». Det kan likevel være tilfelle dersom for eksempel dommen gir bestemmelser om frihetsberøvelsens innhold som ikke lar seg gjennomføre i Norge. Når det gjelder straffens varighet, vil den være uforenlig dersom straffen overstiger strafferammen etter norsk rett. Poenget må i denne sammenheng være at norske myndigheter ikke skal tvinges til å måtte fullbyrde straffer i en form eller lengde som ikke kunne ha vært gjennomført i Norge.
Det er altså kun frihetsstraffen som omfattes av konvensjonen og skal fullbyrdes, jf. artikkel 1 bokstav a. Når det gjelder As bøtesoning i «workhouse», var dette ikke en del av frihetsstraffen. Bøtesoningen var gjennomført i Japan før A ble overført til Norge, og denne del av straffen ble ikke fullbyrdet i Norge. Bøtestraffen er derfor ikke relevant i vurderingen.
A ble idømt fengsel med arbeid i Japan. I norsk fengsel har man en aktivitetsplikt. I hvilken grad den norske aktivitetsplikten skiller seg fra arbeidsplikten i japanske fengsler, mener retten er av mindre betydning i denne sammenheng, da A i Norge uansett bare ble ilagt aktivitetsplikt etter norske regler. En eventuell tilpasning av straffen til norsk rett, ville i så fall ha gått ut på gjøre om arbeidsplikten til aktivitetsplikt, slik at dette uansett ikke ville gitt noe annet utfall for saksøker. Saksøkers påstand om at fengsel med arbeid ikke er forenlig med norsk rett, fører derfor ikke frem.
Når det gjelder strafferammen, er det på det rene at den idømte straffen i Japan ligger innenfor strafferammen på 15 år i den tilsvarende norske straffebestemmelsen.
Straffen er derfor verken etter sin art eller varighet uforenlig med norsk rett. Retten kan ikke se at det er noen rettsanvendelsesfeil i KDIs avgjørelse om ikke å tilpasse straffen.
På samme måte kan retten ikke se at eventuelle materielle feil knyttet til ovennevnte straffarter sammenliknet med norske forhold har hatt noen betydning for avgjørelsens innhold. Hvorvidt KDI hadde fått tilstrekkelig informasjon om varetektsopphold i isolasjon i Japan eller ikke, er etter rettens syn heller ikke av betydning. Fullbyrdingslandet er bundet av den fastsatte straffens karakter og varighet, jf. konvensjonen artikkel 10 og overføringsloven § 6. Det fremgår av lovens forarbeider at dette også gjelder med hensyn til reglene om prøveløslatelse mv. Reglene om varetektfradrag omfattes av dette, jf. også motsetningstolkning av overføringsloven § 7 bokstav c. Norge hadde – i tråd med regelverket – forpliktet seg overfor Japan til å forholde seg til varetektfradraget på 405 dager, og til ikke å regne inn 500 dager bøtesoning i «workhouse» i straffen, som beskrevet over i punkt 2.
Når det gjelder påstanden om mangelfull utredning av As soningsforhold, helsesituasjon mv. etter forvaltningsloven § 17, fremgår det av ordlyden at forvaltningsorganet skal påse at «saken er så godt opplyst som mulig før vedtak treffes». Det er på det rene at bestemmelsen ikke kan tas helt på ordet. Det fremgår av lovens forarbeider at utredningsplikten først og fremst omfatter «forhold som knytter seg til lovfestede betingelser for å treffe vedtaket og pliktige hensyn ved skjønnsutøvingen. Bestemmer loven at forvaltningsorganet har plikt til å vurdere visse forhold før det treffer vedtak, medfører § 17 en utredningsplikt for disse forholdene». Det kan ikke oppstilles noen plikt til å utrede forhold som ikke omfattes av denne type betingelser eller hensyn. Når det gjelder saksøkers henvisning til Sivilombudsmannens uttalelse fra 2011 (SOM-2011-516), gjaldt dette soningsoverføring fra Norge. Det er prinsipielt en helt annen situasjon, hvor norske myndigheter har kontroll på og ansvar for soningen, og må forsikre seg om at soningsforholdene i fullbyrdingslandet er forsvarlige. Påstanden fører ikke frem.
Videre er det fremsatt påstand om at saksbehandlingstiden har vært uforsvarlig lang og ikke i samsvar med forvaltningsloven § 11 a. Retten bemerker at Japan satte som vilkår at bøtesoningen måtte være gjennomført før overføring var aktuelt. Overføringsprosessen kunne derfor uansett ikke formelt påbegynnes før høsten 2015. Videre påpeker retten at denne type prosesser normalt er tidkrevende. Uansett om norske myndigheter kunne ha vært noe mer proaktive i prosessen, kan retten ikke se at saksbehandlingstiden har vært uforsvarlig lang.
Retten konkluderer etter dette med at det ikke er feil ved faktum, rettsanvendelsen, saksbehandlingen eller ved skjønnsutøvelsen som kan føre til at KDIs vedtak er ugyldig. KDI har i sitt vedtak dessuten nettopp tatt hensyn til As ulike innsigelser om soningsforholdene i Japan, manglende varetektfradrag mv., slik at han kunne prøveløslates etter halv tid. Normalt skal det mye til før dette er aktuelt. Etter rettens syn har A fått et rimelig resultat gjennom denne prosessen.
Saksøker har gjort gjeldende at norske myndigheter er ansvarlige etter EMK artikkel 3 og 8 for krenkelser han ble utsatt for i japansk fengsel, og at myndighetene hadde plikt til å bringe krenkelsene til opphør på et tidligere tidspunkt.
En forutsetning for ansvar for eventuelle brudd er at Norge har jurisdiksjon. Det følger av EMK artikkel 1 at de kontraherende parter skal «sikre enhver innen sitt myndighetsområde de rettigheter og friheter som er fastlagt i del I i denne Konvensjon».
Med «myndighetsområde» menes normalt statens eget territorium. Men det kan også tenkes tilfeller der staten utøver en eller annen form for kontroll eller myndighet over et område utenfor eget territorium.
Saksøker har til støtte for sitt syn vist til flere EMD-avgjørelser. Retten påpeker at i disse dommene er nettopp myndighetenes faktiske kontroll eller avgjørende innflytelse over det aktuelle området fremhevet. Det samme følger av juridisk litteratur, herunder Aall, Rettsstat og menneskerettigheter s. 52-56, og Kjølbro, Den Europæiske Menneskerettighedskonvensjon for praktikere kapittel 2.5. Sistnevnte fremhever som eksempler på slik jurisdiksjon når diplomater og konsuler foretar handlinger på fremmede staters område, dersom staten gjennom representanter utøver kontroll og myndighet over enkeltpersoner utenfor statens område, eller dersom staten utøver effektiv kontroll med et område utenfor statens territorium gjennom militær, økonomisk og politisk støtte til lokale myndigheter i området.
Norske myndigheter har ingen faktisk kontroll eller avgjørende innflytelse over forholdene i japanske fengsler, og har ikke utøvd noen myndighet i Japan. Norge har ikke jurisdiksjon, og kan ikke holdes ansvarlig for As soning i Japan.
Det er gjort gjeldende at vedtaket om overføring innebærer fengselsstraff frem til oktober 2024, noe som medfører lenger straff enn det er dom for.
Artikkel 5 krever at frihetsberøvelse skal være lovlig og idømt av kompetent domstol. Hvis domfellelsen er resultat av en prosess hvor det er skjedd en åpenbar rettsfornektelse («flagrant denial of justice»), vil den påfølgende frihetsberøvelsen kunne være i strid med artikkel 5. Det er ingen holdepunkter for at det er tilfellet her.
A er domfelt i Japan, og straffen med fradrag er beregnet i henhold til japansk regelverk. Utenlandske dommer kan fullbyrdes i Norge og er akseptert etter norsk regelverk, jf. overføringsloven § 1.
Retten kan ikke se at norske myndigheter har ansvar etter EMK artikkel 5. A har sittet frihetsberøvet i henhold til lov og dom i Japan. Han er deretter soningsoverført til Norge i tråd med internasjonalt regelverk. I Norge ble han dessuten prøveløslatt etter halv tid.
Det foreligger ikke brudd på EMK artikkel 5 eller Grunnloven § 94.
Det er gjort gjeldende at A ikke har hatt mulighet til å påklage vedtaket om soningsoverføring, og at han ikke har hatt tilgang til domstolene.
Retten viser til at vedtak om soningsoverføring er å anse som del av straffegjennomføringen, og ikke rettergang i artikkel 6s forstand. Det vises til Szabo mot Sverige, der dette fremgår.
Retten viser videre til at A har hatt mulighet til å prøve saken gjennom søksmålet i denne sak. Han kunne ha valgt å ta ut stevning umiddelbart etter soningsoverføring.
Påstand om brudd på EMK artikkel 6 og 13 fører derfor ikke frem.
A ble utsatt for kroppsvisitasjoner mens han sonet i norsk fengsel. Dette er det internrettslig hjemmel for i straffegjennomføringsloven § 28.
Under hovedforhandlingen ble det avklart at saksøker ikke anførte konvensjonsstrid for kroppsvisitasjonene etter såkalte «høyrisikoutganger». Det er kroppsvisitasjonene etter «lavrisikoutganger» som saksøker mener er konvensjonsstridige etter artikkel 3. Dette skjedde mens saksøker sonet ved [rusmestringsenhet] i perioden 4. september 2017 til 4. februar 2019. Det er uenighet mellom partene hvor ofte A ble utsatt for kroppsvisitasjoner i disse situasjonene; av 122 fremstillinger mener staten at A ble plukket ut 15-20 ganger, mens A mener at det bare var ved 15-20 anledninger han ikke ble plukket ut, slik at han ble utsatt for kroppsvisitasjoner ca. 102 ganger. A mener også at han ble kroppsvisitert ved cellevisitasjon og urinprøver, mens staten bestrider dette.
Ved lavrisikoutganger gjorde de innsatte aktiviteter utenfor fengselets område, som for eksempel cageball, fotball og skogsturer. Ved retur til fengselet ble det ifølge vitnet B (inspektør ved russeksjonen i Trondheim fengsel) plukket ut én til to innsatte av gruppen på 12-15 personer til kontroll ved kroppsvisitasjon. Det var i utgangspunktet tilfeldig valgte innsatte, men dersom noen for eksempel hadde vært ute av syne underveis, var det sannsynlig at vedkommende ville bli valgt ut. Han forklarte at A i utgangspunktet ikke var en de hadde spesiell mistanke til, og vitnet mente at han ikke var utsatt for kontroll ofte. Vitnet forklarte videre at det ikke ble praktisert kroppsvisitasjon ved cellevisitasjoner og urinprøver. Retten mener på denne bakgrunn at det er lite sannsynlig at A ble kroppsvisitert så hyppig som anført.
Kroppsvisitasjoner som er nødvendige av hensyn til sikkerhet i fengselet og for å forhindre uorden og kriminalitet, for eksempel etter kontakt med omverdenen, vil i utgangspunktet ikke være i strid med EMK. Dette fremgår blant annet av Van der Ven mot Nederland avsnitt 60, med nærmere henvisning til EMDs praksis.
Det er heller ikke noe krav om at kroppsvisitasjoner må begrunnes i hvert enkelt tilfelle. Rutinemessige kroppsvisitasjoner tillates dersom de aktuelle rutinene, reglene og praktiseringen av disse er bygget på en «vurdering av hvilken fare som foreligger, holdt opp mot hensynet til den innsattes verdighet», jf. HR-2021-1155-A avsnitt 55.
Retten mener at de aktuelle rutinene for kroppsvisitasjon i denne saken, nettopp er bygget på farevurderinger og hensynet til de innsatte. A ble kun kroppsvisitert etter kontakt med omverdenen. Utgang fra fengselet er i seg selv et faremoment, hvor det objektivt sett er en risiko for at den innsatte kan få med seg narkotika eller uønskede gjenstander tilbake i fengselet. Dette gjelder selv om de innsatte i utgangspunktet er under observasjon av fengselsbetjenter, særlig med tanke på at det under aktiviteter ved [rusmestringsenhet] var færre betjenter enn innsatte.
Hensynet til de innsatte var ivaretatt ved at det ble praktisert stikkprøvekontroll. Videre var det totale soningsregimet på [rusmestringsenhet] mindre inngripende enn «normal» soning, med betydelig grad av frihet og mange aktiviteter. Retten bemerker også at måten kroppsvisitasjonene ble gjennomført på, heller ikke har gått lenger enn nødvendig. Kroppsvisitasjonene ble stort sett gjennomført ved trinnvis avkledning, uten knebøy, jf. vitneforklaringer.
Retten kan dermed ikke se at de kroppsvisitasjoner som A har vært utsatt for i Trondheim fengsel innebærer et brudd på EMK artikkel 3.
Etter dette er konklusjonen at staten frifinnes.
Saksøkte har vunnet saken, og har etter tvisteloven § 20-2 første ledd krav på å få erstattet sine sakskostnader. Retten har vurdert unntaksbestemmelsen i tredje ledd, men er kommet til at den ikke får anvendelse. Saken har ikke vært tvilsom. Selv om det er ulikt styrkeforhold mellom partene, kan retten ikke se at tungtveiende grunner gjør det rimelig å frita A for erstatningsansvar.
Advokat Nerland har fremlagt kostnadsoppgave pålydende totalt kroner 187 834. Det er medgått totalt 113 timer, med en timepris på kroner 1 600. Utgiftene til vitner og sakkyndig utgjør kroner 7 034.
Retten mener at utgiftene er rimelige og nødvendige, jf. tvisteloven § 20-5, og fastsetter erstatningen til kroner 187 834.
DOMSSLUTNING
Utgangspunktet er at straff skal sones i det landet der straffen er idømt.
Likevel er det flere hensyn som kan tale for at straffen bør sones i den domfeltes hjemland. Mulighet for kontakt med venner og familie og å kunne bruke sitt eget språk, er forhold som normalt gjør soningen mindre byrdefull i hjemlandet enn den vil være i et utenlandsk fengsel. Videre kan det være et ønske fra myndighetene i domslandet at flest mulig utenlandske domfelte soner i sitt eget hjemland, slik at man unngår at soningsplassene fylles opp og at det oppstår soningskøer.
Den europeiske konvensjonen om overføring av domfelte (overføringskonvensjonen) av 21. mars 1983 er det viktigste avtaleverket når det gjelder soningsoverføringer. I tillegg til Europarådets medlemsland har også en rekke andre stater sluttet seg til denne, herunder Japan. Konvensjonen er gjennomført i norsk rett ved lov om overføring av domfelte (soningsoverføringsloven).
Det er et grunnleggende prinsipp som gjelder for enhver soningsoverføring at den domfeltes strafferettslige stilling ikke skal forverres som følge av overføringen. Den domfelte kan ikke pålegges skjerpet straff i fullbyrdingslandet, verken med hensyn til straffens karakter eller varighet.
Det fremgår av overføringskonvensjonen artikkel 3 nr. 1 bokstav f at det er et vilkår for overføring at «domslandet og fullbyrdingslandet er enige om overføringen». Dersom overføring skal være aktuelt, er det altså nødvendig at de to statene først er blitt enige om dette. Statene er ikke forpliktet til å godta overføring.
Det er kun straff i form av frihetsberøvelse som omfattes av konvensjonen, jf. artikkel 1 bokstav a.
Overføringen kan skje på én av to måter: enten gjennom fortsatt fullbyrding av den idømte straffen eller gjennom en omgjøring av straffen. Dette følger av overføringskonvensjonen artikkel 9 nr. 1 bokstav a og b. Det samme følger av overføringsloven § 5 jf. §§ 6 og 7.
Fortsatt fullbyrding (jf. § 6) vil si at den straffen som er fastsatt i domslandet legges til grunn for soningen av straffen i Norge. Norge er da bundet av den fastsatte straffens karakter og varighet, med mindre straffen etter sin art er uforenlig med norsk rett, eller straffen overstiger strafferammene i den tilsvarende norske bestemmelsen. I så fall må straffen tilpasses, jf. overføringsloven § 6 annet ledd.
Omgjøring av straffen (jf. § 7) vil si at norske domstoler skal finne frem til en ny straff som tilsvarer den straffen domfelte ville ha blitt ilagt i Norge for tilsvarende forhold. Norske domstoler vil da være bundet av faktum i den utenlandske dommen, men straffen skal tilsvare norsk straffutmåling, og det skal gjøres fullt fradrag for den tiden den domfelte har vært underlagt frihetsberøvelse.
Hvilken metode som velges, vil derfor kunne få ganske store konsekvenser for den domfelte. Domslandet kan kreve å få opplyst av fullbyrdingslandet hvilken av de to fremgangsmåtene som vil bli valgt, jf. overføringskonvensjonen artikkel 9 nr. 2, noe som skjedde her.
Før avtale om overføring av A ble inngått i vår sak, ba Japan om at Norge opplyste om man ville velge fortsatt fullbyrding eller omgjøring av straffen, jf. overføringskonvensjonen artikkel 9 nr. 2. Norge opplyste at man valgte fortsatt fullbyrding av straffen.
Deretter hadde Norge og Japan, som beskrevet under sakens bakgrunn, korrespondanse om den gjenstående soningen. Det ble avklart at varetektfradraget var 405 dager, og at de 500 dagene i «workhouse» ikke skulle regnes som del av soningen av fengselsstraffen.
Når det gjelder saksøkers påstand om at japanske myndigheter var bekymret for at A ikke fikk tilstrekkelig varetektfradrag i Norge (jf. e-post av 4. august 2016 referert under sakens bakgrunn), er retten uenig i saksøkers forståelse av korrespondansen. Retten mener at diskusjonen gjelder forståelsen av norsk regelverk. Det fremgår etter rettens syn tydelig at norske myndigheter forholder seg til den japanske beregningen av varetekt og gjenstående soning, noe som også bekreftes flere ganger i brevet fra KDI til japanske myndigheter datert 11. august 2016.
Etter ovennevnte avklaring fra norske myndigheters side og formell begjæring om overføring ble oversendt Japan, ble soningsoverføring akseptert av Japan.
Det var altså inngått en bindende avtale mellom Norge og Japan om måten soningsoverføring skulle skje på. Norge forpliktet seg overfor Japan til å fortsette fullbyrdingen av den japanske straffedommen i Norge. Retten kan ikke se at det finnes rettslig grunnlag for å overprøve en slik folkerettslig forpliktelse.
Som nevnt har statene ingen plikt til å avtale soningsoverføring. Det er ingen domfelte som har et krav på å bli overført. Videre har A blitt informert om konsekvensene av soningsoverføring, jf. konvensjonen artikkel 4 og 7, og han har selv ønsket og samtykket til dette.
Videre påpeker retten at fortsatt fullbyrding er hovedregelen etter norsk rett, og normen i det internasjonale samarbeidet på området. Retten anser det lite realistisk at Japan ville akseptert en soningsoverføring dersom norske myndigheter hadde gått inn for at dommen skulle omgjøres.
Det fremgår av overføringsloven § 5 første ledd at når det er bestemt at en domfelt skal overføres til Norge, kan departementet bestemme at fullbyrdingen skal skje etter reglene om fortsatt fullbyrding (konvensjonen artikkel 10 jf. overføringsloven § 6) eller etter reglene om omgjøring av straffen (konvensjonen artikkel 11 jf. overføringsloven § 7).
I og med at Norge var folkerettslig bundet overfor Japan til fortsatt fullbyrding av straffen (jf. punkt 2 over), la det klare føringer for den internrettslige vurderingen etter overføringsloven § 5. Reelt sett var valget av fullbyrdingsmåte foretatt allerede før avtalen med Japan ble inngått. Avgjørelsen som er gjort til tvistegjenstand i saken, brevet av 6. mars 2019, er en konsekvens av dette valget.
Det er på det rene at valget mellom fortsatt fullbyrding eller omgjøring av straffen er underlagt forvaltningens frie skjønn. Dette følger av lovens ordlyd og forarbeider. Domstolen kan altså ikke prøve selve valget av fullbyrdingsmåte. Domstolen kan likevel prøve andre sider ved vedtaket, som beskrevet i for eksempel Rt-2012-1985 (avsnitt 142):
«(...) Ordlyden viser altså at skjønnsutøvelsen er såkalt «fritt skjønn». I slike saker kan domstolene prøve forvaltningens rettsanvendelse, herunder forholdet til våre menneskerettslige forpliktelser. Videre prøves saksbehandlingen og om vedtaket bygger på riktig faktum. Men det konkrete skjønnet prøves ikke utover en kontroll av om skjønnet er tilstrekkelig bredt og saklig, og at resultatet ikke fremstår som åpenbart urimelig, jf. Rt-2012-1025»
Saksøker har anført at valget om fortsatt fullbyrding var uforsvarlig. Dette fører ikke frem. Retten viser til at forvaltningen står fritt i dette valget. Selv om det fremgår av overføringslovens forarbeider at man «bør» velge omgjøring dersom den fastsatte straffen ligger «klart høyere» enn det som følger av norsk straffutmålingspraksis, er valget uansett opp til forvaltningen. Det er ikke til hinder for overføring uten omgjøring at straffen i domslandet er strengere enn det den ville blitt i Norge for tilsvarende lovbrudd. Retten viser videre til at fortsatt fullbyrding som nevnt er utgangspunktet og normen i det internasjonale samarbeidet på området. Dersom norske myndigheter alternativt hadde gått inn for omgjøring til norsk straffenivå, ville Japan etter all sannsynlighet ikke ha akseptert en overføring av A.
Retten legger for øvrig til grunn at straffen i den japanske dommen er strengere enn det den ville ha blitt etter norsk straffutmålingspraksis. Staten har argumentert for at straffen ville ha blitt omtrent tilsvarende i Norge basert på uttalelsene om brukerdoser i den japanske dommen. Retten er ikke enig i dette. Retten anser det helt usannsynlig at oppbevaring av 3,8 kilo av et stoff som kan sammenliknes med metamfetamin ville ha gitt en straff opp mot 11 års fengsel i Norge – selv om det legges til grunn 120 000 brukerdoser. Styrkegrad er relevant i utmålingen, men vekten er likevel en nøkkelfaktor. I Rt-2010-436 ble det uttalt at 10 års fengsel ville være utgangspunktet for straff for en domfelt med en underordnet rolle ved innførsel av 24 kilo amfetamin. Dommen i HR-2022-1259-A som staten har henvist til, er etter rettens syn ikke spesielt egnet til å belyse vår sak. Dommen gjelder amfetaminolje, som ikke kan brukes til rusformål uten bearbeiding, og hvor behovet for å ta utgangspunkt i rusdoser nødvendigvis var sentralt.
Retten mener at Riksadvokatens anslag om straffenivået i Norge for domfellelse for tilsvarende forhold på ca. 5-6 års fengsel fremstår som riktig. Det var da også dette KDI la til grunn ved sin behandling av saken. Som nevnt er det ikke til hinder for fortsatt fullbyrding at straffen er strengere enn den ville ha blitt i Norge.
Retten bemerker for øvrig at fortsatt fullbyrdelse av straffedommen i vår sak heller ikke vil være konvensjonsstridig etter EMK. Det vises til Willcox og Hurford mot Storbritannia, der det i avsnitt 74 er uttalt at konvensjonsstrid ved en «grossly disproportionate sentence» bare vil være aktuelt «on rare and unique occations». I den aktuelle saken var det ikke et EMK-brudd med fortsatt fullbyrding av straffen selv om den idømte straffen i Thailand var 4-5 ganger så streng som den ville ha blitt i Storbritannia. Det ble videre fremhevet at det var nødvendig å akseptere ulik straffutmålingspraksis i ulike land, og at soningsoverføring grunnleggende er til fordel for den domfelte.
Spørsmålet er videre om straffen etter sin art eller varighet er uforenlig med norsk rett, slik at den skulle ha vært tilpasset etter overføringsloven § 6 annet punktum. Om straffens art er det uttalt i lovens forarbeider at «I og med at konvensjonen bare gjelder for frihetsberøvelse, vil dette neppe være særlig praktisk». Det kan likevel være tilfelle dersom for eksempel dommen gir bestemmelser om frihetsberøvelsens innhold som ikke lar seg gjennomføre i Norge. Når det gjelder straffens varighet, vil den være uforenlig dersom straffen overstiger strafferammen etter norsk rett. Poenget må i denne sammenheng være at norske myndigheter ikke skal tvinges til å måtte fullbyrde straffer i en form eller lengde som ikke kunne ha vært gjennomført i Norge.
Det er altså kun frihetsstraffen som omfattes av konvensjonen og skal fullbyrdes, jf. artikkel 1 bokstav a. Når det gjelder As bøtesoning i «workhouse», var dette ikke en del av frihetsstraffen. Bøtesoningen var gjennomført i Japan før A ble overført til Norge, og denne del av straffen ble ikke fullbyrdet i Norge. Bøtestraffen er derfor ikke relevant i vurderingen.
A ble idømt fengsel med arbeid i Japan. I norsk fengsel har man en aktivitetsplikt. I hvilken grad den norske aktivitetsplikten skiller seg fra arbeidsplikten i japanske fengsler, mener retten er av mindre betydning i denne sammenheng, da A i Norge uansett bare ble ilagt aktivitetsplikt etter norske regler. En eventuell tilpasning av straffen til norsk rett, ville i så fall ha gått ut på gjøre om arbeidsplikten til aktivitetsplikt, slik at dette uansett ikke ville gitt noe annet utfall for saksøker. Saksøkers påstand om at fengsel med arbeid ikke er forenlig med norsk rett, fører derfor ikke frem.
Når det gjelder strafferammen, er det på det rene at den idømte straffen i Japan ligger innenfor strafferammen på 15 år i den tilsvarende norske straffebestemmelsen.
Straffen er derfor verken etter sin art eller varighet uforenlig med norsk rett. Retten kan ikke se at det er noen rettsanvendelsesfeil i KDIs avgjørelse om ikke å tilpasse straffen.
På samme måte kan retten ikke se at eventuelle materielle feil knyttet til ovennevnte straffarter sammenliknet med norske forhold har hatt noen betydning for avgjørelsens innhold. Hvorvidt KDI hadde fått tilstrekkelig informasjon om varetektsopphold i isolasjon i Japan eller ikke, er etter rettens syn heller ikke av betydning. Fullbyrdingslandet er bundet av den fastsatte straffens karakter og varighet, jf. konvensjonen artikkel 10 og overføringsloven § 6. Det fremgår av lovens forarbeider at dette også gjelder med hensyn til reglene om prøveløslatelse mv. Reglene om varetektfradrag omfattes av dette, jf. også motsetningstolkning av overføringsloven § 7 bokstav c. Norge hadde – i tråd med regelverket – forpliktet seg overfor Japan til å forholde seg til varetektfradraget på 405 dager, og til ikke å regne inn 500 dager bøtesoning i «workhouse» i straffen, som beskrevet over i punkt 2.
Når det gjelder påstanden om mangelfull utredning av As soningsforhold, helsesituasjon mv. etter forvaltningsloven § 17, fremgår det av ordlyden at forvaltningsorganet skal påse at «saken er så godt opplyst som mulig før vedtak treffes». Det er på det rene at bestemmelsen ikke kan tas helt på ordet. Det fremgår av lovens forarbeider at utredningsplikten først og fremst omfatter «forhold som knytter seg til lovfestede betingelser for å treffe vedtaket og pliktige hensyn ved skjønnsutøvingen. Bestemmer loven at forvaltningsorganet har plikt til å vurdere visse forhold før det treffer vedtak, medfører § 17 en utredningsplikt for disse forholdene». Det kan ikke oppstilles noen plikt til å utrede forhold som ikke omfattes av denne type betingelser eller hensyn. Når det gjelder saksøkers henvisning til Sivilombudsmannens uttalelse fra 2011 (SOM-2011-516), gjaldt dette soningsoverføring fra Norge. Det er prinsipielt en helt annen situasjon, hvor norske myndigheter har kontroll på og ansvar for soningen, og må forsikre seg om at soningsforholdene i fullbyrdingslandet er forsvarlige. Påstanden fører ikke frem.
Videre er det fremsatt påstand om at saksbehandlingstiden har vært uforsvarlig lang og ikke i samsvar med forvaltningsloven § 11 a. Retten bemerker at Japan satte som vilkår at bøtesoningen måtte være gjennomført før overføring var aktuelt. Overføringsprosessen kunne derfor uansett ikke formelt påbegynnes før høsten 2015. Videre påpeker retten at denne type prosesser normalt er tidkrevende. Uansett om norske myndigheter kunne ha vært noe mer proaktive i prosessen, kan retten ikke se at saksbehandlingstiden har vært uforsvarlig lang.
Retten konkluderer etter dette med at det ikke er feil ved faktum, rettsanvendelsen, saksbehandlingen eller ved skjønnsutøvelsen som kan føre til at KDIs vedtak er ugyldig. KDI har i sitt vedtak dessuten nettopp tatt hensyn til As ulike innsigelser om soningsforholdene i Japan, manglende varetektfradrag mv., slik at han kunne prøveløslates etter halv tid. Normalt skal det mye til før dette er aktuelt. Etter rettens syn har A fått et rimelig resultat gjennom denne prosessen.
Saksøker har gjort gjeldende at norske myndigheter er ansvarlige etter EMK artikkel 3 og 8 for krenkelser han ble utsatt for i japansk fengsel, og at myndighetene hadde plikt til å bringe krenkelsene til opphør på et tidligere tidspunkt.
En forutsetning for ansvar for eventuelle brudd er at Norge har jurisdiksjon. Det følger av EMK artikkel 1 at de kontraherende parter skal «sikre enhver innen sitt myndighetsområde de rettigheter og friheter som er fastlagt i del I i denne Konvensjon».
Med «myndighetsområde» menes normalt statens eget territorium. Men det kan også tenkes tilfeller der staten utøver en eller annen form for kontroll eller myndighet over et område utenfor eget territorium.
Saksøker har til støtte for sitt syn vist til flere EMD-avgjørelser. Retten påpeker at i disse dommene er nettopp myndighetenes faktiske kontroll eller avgjørende innflytelse over det aktuelle området fremhevet. Det samme følger av juridisk litteratur, herunder Aall, Rettsstat og menneskerettigheter s. 52-56, og Kjølbro, Den Europæiske Menneskerettighedskonvensjon for praktikere kapittel 2.5. Sistnevnte fremhever som eksempler på slik jurisdiksjon når diplomater og konsuler foretar handlinger på fremmede staters område, dersom staten gjennom representanter utøver kontroll og myndighet over enkeltpersoner utenfor statens område, eller dersom staten utøver effektiv kontroll med et område utenfor statens territorium gjennom militær, økonomisk og politisk støtte til lokale myndigheter i området.
Norske myndigheter har ingen faktisk kontroll eller avgjørende innflytelse over forholdene i japanske fengsler, og har ikke utøvd noen myndighet i Japan. Norge har ikke jurisdiksjon, og kan ikke holdes ansvarlig for As soning i Japan.
Det er gjort gjeldende at vedtaket om overføring innebærer fengselsstraff frem til oktober 2024, noe som medfører lenger straff enn det er dom for.
Artikkel 5 krever at frihetsberøvelse skal være lovlig og idømt av kompetent domstol. Hvis domfellelsen er resultat av en prosess hvor det er skjedd en åpenbar rettsfornektelse («flagrant denial of justice»), vil den påfølgende frihetsberøvelsen kunne være i strid med artikkel 5. Det er ingen holdepunkter for at det er tilfellet her.
A er domfelt i Japan, og straffen med fradrag er beregnet i henhold til japansk regelverk. Utenlandske dommer kan fullbyrdes i Norge og er akseptert etter norsk regelverk, jf. overføringsloven § 1.
Retten kan ikke se at norske myndigheter har ansvar etter EMK artikkel 5. A har sittet frihetsberøvet i henhold til lov og dom i Japan. Han er deretter soningsoverført til Norge i tråd med internasjonalt regelverk. I Norge ble han dessuten prøveløslatt etter halv tid.
Det foreligger ikke brudd på EMK artikkel 5 eller Grunnloven § 94.
Det er gjort gjeldende at A ikke har hatt mulighet til å påklage vedtaket om soningsoverføring, og at han ikke har hatt tilgang til domstolene.
Retten viser til at vedtak om soningsoverføring er å anse som del av straffegjennomføringen, og ikke rettergang i artikkel 6s forstand. Det vises til Szabo mot Sverige, der dette fremgår.
Retten viser videre til at A har hatt mulighet til å prøve saken gjennom søksmålet i denne sak. Han kunne ha valgt å ta ut stevning umiddelbart etter soningsoverføring.
Påstand om brudd på EMK artikkel 6 og 13 fører derfor ikke frem.
A ble utsatt for kroppsvisitasjoner mens han sonet i norsk fengsel. Dette er det internrettslig hjemmel for i straffegjennomføringsloven § 28.
Under hovedforhandlingen ble det avklart at saksøker ikke anførte konvensjonsstrid for kroppsvisitasjonene etter såkalte «høyrisikoutganger». Det er kroppsvisitasjonene etter «lavrisikoutganger» som saksøker mener er konvensjonsstridige etter artikkel 3. Dette skjedde mens saksøker sonet ved [rusmestringsenhet] i perioden 4. september 2017 til 4. februar 2019. Det er uenighet mellom partene hvor ofte A ble utsatt for kroppsvisitasjoner i disse situasjonene; av 122 fremstillinger mener staten at A ble plukket ut 15-20 ganger, mens A mener at det bare var ved 15-20 anledninger han ikke ble plukket ut, slik at han ble utsatt for kroppsvisitasjoner ca. 102 ganger. A mener også at han ble kroppsvisitert ved cellevisitasjon og urinprøver, mens staten bestrider dette.
Ved lavrisikoutganger gjorde de innsatte aktiviteter utenfor fengselets område, som for eksempel cageball, fotball og skogsturer. Ved retur til fengselet ble det ifølge vitnet B (inspektør ved russeksjonen i Trondheim fengsel) plukket ut én til to innsatte av gruppen på 12-15 personer til kontroll ved kroppsvisitasjon. Det var i utgangspunktet tilfeldig valgte innsatte, men dersom noen for eksempel hadde vært ute av syne underveis, var det sannsynlig at vedkommende ville bli valgt ut. Han forklarte at A i utgangspunktet ikke var en de hadde spesiell mistanke til, og vitnet mente at han ikke var utsatt for kontroll ofte. Vitnet forklarte videre at det ikke ble praktisert kroppsvisitasjon ved cellevisitasjoner og urinprøver. Retten mener på denne bakgrunn at det er lite sannsynlig at A ble kroppsvisitert så hyppig som anført.
Kroppsvisitasjoner som er nødvendige av hensyn til sikkerhet i fengselet og for å forhindre uorden og kriminalitet, for eksempel etter kontakt med omverdenen, vil i utgangspunktet ikke være i strid med EMK. Dette fremgår blant annet av Van der Ven mot Nederland avsnitt 60, med nærmere henvisning til EMDs praksis.
Det er heller ikke noe krav om at kroppsvisitasjoner må begrunnes i hvert enkelt tilfelle. Rutinemessige kroppsvisitasjoner tillates dersom de aktuelle rutinene, reglene og praktiseringen av disse er bygget på en «vurdering av hvilken fare som foreligger, holdt opp mot hensynet til den innsattes verdighet», jf. HR-2021-1155-A avsnitt 55.
Retten mener at de aktuelle rutinene for kroppsvisitasjon i denne saken, nettopp er bygget på farevurderinger og hensynet til de innsatte. A ble kun kroppsvisitert etter kontakt med omverdenen. Utgang fra fengselet er i seg selv et faremoment, hvor det objektivt sett er en risiko for at den innsatte kan få med seg narkotika eller uønskede gjenstander tilbake i fengselet. Dette gjelder selv om de innsatte i utgangspunktet er under observasjon av fengselsbetjenter, særlig med tanke på at det under aktiviteter ved [rusmestringsenhet] var færre betjenter enn innsatte.
Hensynet til de innsatte var ivaretatt ved at det ble praktisert stikkprøvekontroll. Videre var det totale soningsregimet på [rusmestringsenhet] mindre inngripende enn «normal» soning, med betydelig grad av frihet og mange aktiviteter. Retten bemerker også at måten kroppsvisitasjonene ble gjennomført på, heller ikke har gått lenger enn nødvendig. Kroppsvisitasjonene ble stort sett gjennomført ved trinnvis avkledning, uten knebøy, jf. vitneforklaringer.
Retten kan dermed ikke se at de kroppsvisitasjoner som A har vært utsatt for i Trondheim fengsel innebærer et brudd på EMK artikkel 3.
Etter dette er konklusjonen at staten frifinnes.
Saksøkte har vunnet saken, og har etter tvisteloven § 20-2 første ledd krav på å få erstattet sine sakskostnader. Retten har vurdert unntaksbestemmelsen i tredje ledd, men er kommet til at den ikke får anvendelse. Saken har ikke vært tvilsom. Selv om det er ulikt styrkeforhold mellom partene, kan retten ikke se at tungtveiende grunner gjør det rimelig å frita A for erstatningsansvar.
Advokat Nerland har fremlagt kostnadsoppgave pålydende totalt kroner 187 834. Det er medgått totalt 113 timer, med en timepris på kroner 1 600. Utgiftene til vitner og sakkyndig utgjør kroner 7 034.
Retten mener at utgiftene er rimelige og nødvendige, jf. tvisteloven § 20-5, og fastsetter erstatningen til kroner 187 834.
DOMSSLUTNING
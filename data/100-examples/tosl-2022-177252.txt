Saksøkte eier andel nr. [andelsnr.2] i [borettslag].
Den 04.06.2022 oppstod vannlekkasje i andel nr. [andelsnr.1] i borettslaget. Leiligheten ligger rett under saksøktes leilighet. Vann trengte gjennom lysspotter i baderomstaket. Det ble umiddelbart forsøkt å etablere kontakt med saksøkte for å undersøke årsaken til lekkasjen. Saksøkte svarte ikke på styrets henvendelser og har etter dette forholdt seg passiv.
Som følge av manglende tilgang til saksøktes leilighet har det ikke vært mulig å avdekke årsaken til lekkasjen.
Eier av andel [andelsnr.1] har kontaktet sitt forsikringsselskap og selskapet Recover AS har avholdt befaring. Av skaderapport av 04.11.2022 fremgår at de skader som har oppstått i andel nr. [andelsnr.1] med høy sannsynlighet har kommet som følge av den lekkasje som oppstod i juni, og at denne lekkasjen kommer fra andel nr. [andelsnr.2]. Himlingen på bad har sunket ned som følge av fukt. Borettslagets bygningsmasse er fra 1954 og det er etter det borettslaget kjenner til ikke foretatt større oppussingsarbeider av baderom i andel [andelsnr.2].
Borettslagets forsikringsselskap har også avholdt befaring i andel nr. [andelsnr.1]. Det er meddelt at skadene i andel nr. [andelsnr.1] er dekningsberettiget under forsikringen, men de vil ikke bli utbedret før saksøktes bad er i forskriftsmessig stand. Også forsikringsselskapet har forsøkt å komme i kontakt med saksøkte. Det er utarbeidet skaderapport av 05.12.2022 hvor det konkluderes med at skaden i andel nr. [andelsnr.1] med stor sannsynlighet kommer av tett sluk i andel nr. [andelsnr.2]. Skadeårsak er angitt til «utett våtrom», og det anbefales rehabilitering av badet til andelsnummer [andelsnr.2].
Styret har gjort gjentatte forsøk på å komme i kontakt med saksøkte ved å banke på døren både 4., 6. og 17. juni. Det er lagt flere brev i postkassen, både 6. og 13. juni, og hengt opp skriftlig beskjed på saksøktes inngangsdør samme datoer. Politiet ble kontaktet 10.06.2022. Det har også vært kontakt med kommunelege ved flere anledninger, for å vurdere hvorvidt det kan være helsemessige årsaker til at saksøkte ikke responderer å på henvendelser. Kommunelegen forsøkte å oppnå kontakt med saksøkte, men uten hell.
Vaktmesteren i borettslaget har jevnlig forsøkt å komme i kontakt med saksøkte.
Borettslaget sendte nytt brev den 04.11.2022 til saksøkte med anmodning om tilgang til leiligheten. Det ble samtidig varslet om at det ville bli begjært midlertidig forføyning dersom saksøkte ikke kom med tilbakemelding innen 09.11.2022. Brevet ble sendt rekommandert. Brevet står ubesvart. Det er umulig å opprette dialog med saksøkte, og borettslaget er dermed forhindret fra å foreta nødvendige undersøkelser.
Vannlekkasjer som ikke utbedres har potensiale for store skader på bygningsmassen. Det er av vesentlig betydning at undersøkelser og utbedring foretas så raskt som mulig.
Leietaker i andelsnummer [andelsnr.1] har nå sagt opp leieavtalen som følge av fuktskadene som har oppstått.
Vilkårene for midlertidig forføyning foreligger jf. tvisteloven kapittel 34. Det foreligger hovedkrav. Borettslaget har et krav mot saksøkte. Borettslaget har plikt til å undersøke og utbedre skader som oppstår i borettslagets bygningsmasse i kraft av å være eier av bygningen. Vedlikeholdsplikten omfatter felles rør, ledninger, kanaler og installasjoner gjennom bygget. Ved manglende vedlikehold kan borettslaget bli erstatningsansvarlig for skadelidende andelseiere. Borettslaget må ha reell mulighet til å undersøke om det foreligger skader de er ansvarlige for å utbedre. Slik undersøkelse er ikke være mulig uten tilgang til boligene. Borettslaget er avhengig av medvirkning fra andelseierne for oppfyllelse av sine plikter.
Det foreligger sikringsgrunn både i medhold av tvisteloven § 34-1 (1) bokstav a og b. Saksøktes adferd gjør det nødvendig med en sikring av borettslagets krav. Saksøkte forholder seg helt passiv og unngår kontakt. Manglende ettersyn vil innebære fare for at det utvikles større fuktskader i bygningsmassen som helhet. Dette vil kunne medføre behov for omfattende utbedringsarbeider med høye kostnader som resultat. Det vil være en vesentlig ulempe for å saksøker å måtte forfølge kravet gjennom ordinært søksmål. Det har allerede gått lang tid fra vannlekkasjen først ble synlig. Avdekkingen av fuktskader i taket i underliggende leilighet viser at det er behov for at det gjøres umiddelbare tiltak. Det er ingen utsikter til minnelig løsning.
Det er nedlagt slik påstand:
For at en begjæring om midlertidig forføyning skal kunne tas til følge, må saksøkeren sannsynliggjøre så vel krav som sikringsgrunn, jf. tvisteloven § 34-2.
Retten viser til borettslagsloven § 5-17 hvor følgende fremgår:
På grunnlag av de opplysninger som er gitt i begjæringen, anser retten det tilstrekkelig sannsynliggjort at borettslaget har et krav på tilgang til saksøktes andel nr. [andelsnr.2], og et krav på å kunne gjøre utbedringer av badet innenfor borettslagets ansvarsområde jf. tredje og første ledd i § 5-17.
Vannskaden er dokumentert ved to skaderapporter for følgeskader med tilhørende bildemateriale. Konklusjonene er relativt like med hensyn til antatt årsak til skaden, og at det er helt nødvendig å foreta undersøkelser i andel nr. [andelsnr.2]. Det er videre helt nødvendig å ta rede på årsaken til lekkasjen for å avklare ansvarsforholdet med hensyn til reparasjon.
Retten finner det klart at saksøkte ikke har oppfylt sin plikt til å gi borettslaget tilgang for nærmere ettersyn ved å gjøre seg utilgjengelig og ikke besvare gjentatte forsøk på å komme i kontakt fra bl.a. styrets side. Som følge av manglende tilgang har ikke borettslaget mulighet til å følge opp vannskaden og overholde sine plikter som eier av bygningsmassen.
På grunnlag av framstillingen i begjæringen anser retten det også tilstrekkelig sannsynliggjort at det er nødvendig å få en midlertidig ordning i et omtvistet forhold, for å avverge en vesentlig skade eller ulempe, eller for å hindre voldsomheter som saksøktes adferd gir grunn til å frykte for, slik at det foreligger sikringsgrunn etter bokstav b i tvisteloven § 34-1 første ledd.
Det er på det rene at ubehandlede vannlekkasjer innebærer fare for at ytterligere vesentlig skade og ulempe kan oppstå, og gir potensiale for store skader på bygningsmassen ved at fukt sprer seg. Det har allerede oppstått følgeskader i andel nr. [andelsnr.1]. Det er nødvendig å få til en midlertidig ordning for å avverge vesentlig skade eller ulempe. Borettslagets forsikringsselskap har meddelt at de ikke dekker omkostninger til reparasjon av skader oppstått i andel nr. [andelsnr.1] før badet i andel nr. [andelsnr.2] er reparert. Det er behov for at undersøkelser og utbedring foretas så raskt som mulig.
Saksøktes adferd viser at det er nødvendig med en midlertidig forføyning. Retten viser til at saksøkte forholder seg fullstendig passiv til tross for en rekke forsøk på å få til en minnelig ordning i saken. Passiviteten må oppfattes som at saksøkte de facto bestrider borettslagets krav om tilgang, og det foreligger således et omtvistet rettsforhold. Retten viser til at det er gjort en rekke forsøk på å komme i dialog med saksøkte. Brev ble sist sendt rekommander den 04.11.2022. Vaktmester i borettslaget, B, opplyste for retten at han ved én anledning, i juni 2022, fikk komme inn i leiligheten til saksøkte. Han så da på badet, men kunne ikke foreta nærmere undersøkelser bl.a. fordi det ikke var lys der. Han registrerte at dusjen består av et kar på gulvet tilknyttet sluket uten dusjforheng. Borettslaget har tidligere opplevd lekkasjer når avløpsrør ikke har vært renset og vann renner ut over gulvet da det ikke er membran på badene fra byggeår. Saksøkte sa ingenting da B forklarte at det var nødvendig å undersøke badet hennes nærmere som følge av vannlekkasje i leiligheten under. Etter dette har B i hele perioden frem til nå en rekke ganger søkt å få kontakt med saksøkte uten hell enten ved å banke på døren, eller å ta kontakt når saksøkte har vært observert ute. B forklarte at saksøkte åpenbart unngår ham. Hun krysser gaten og unndrar seg all kontakt. Saksøktes vanskeliggjøring av borettslagets behov for å gjøre undersøkelser, og eventuelle utbedringer, må anses å være vesentlig.
Retten finner det klart at den skade eller ulempe som saksøkte blir påført ved en forføyning ikke står i åpenbart misforhold til den interesse saksøkeren har i at forføyningen blir besluttet, jf. tvisteloven § 34-1 andre ledd.
Begjæringen om midlertidig forføyning er egnet til å avverge skade, og blir etter dette å ta til følge. [borettslag] v/styret gis med dette, om nødvendig med bistand fra namsmannen, straks rett til tilgang til andel nr. [andelsnr.2] i [adresse], for å foreta nærmere undersøkelser av årsak til oppstått vannskade, samt tilgang for å oppfylle utbedringsplikter som påligger borettslaget. Undersøkelser og arbeidet må utføres på hensynsfull måte på hverdager mellom kl. 08.00 – 17.00.
Etter resultatet skal saksøkeren tilkjennes sakskostnader, jf. tvisteloven § 32-10, jf. § 20-2 første ledd. Advokatfullmektig Storholt har fremlagt omkostningsoppgave på kr 28.031,– inkl. mva. Det er opplyst å ha medgått 13,75 timer. Det ble opplyst i retten at det er påløpt 2,5 timer frem til utarbeidelse av begjæring. Arbeidet er i all hovedsak utført av advokatfullmektig til en gjennomsnittlig timepris på kr 1.575,–. Arbeid utført av advokat har timepris på hhv. kr 1.800,–, 2.000,– og 2.800,–.
Retten har ingen bemerkninger til det oppgitte beløpet eller medgått tid. Retten har vurdert, men finner ikke at det foreligger tungtveiende grunner som gjør det rimelig å gjøre unntak fra sakskostnadsansvaret etter § 20-2, tredje ledd.
Retten tilkjenner sakskostnader med kr 28.031,– med tillegg av rettens gebyr på kr 3.057,–, totalt kr 31.088,–.
Kostnadsbeløpet inkluderer merverdiavgift, da den som får tilkjent sakskostnader ikke er næringsdrivende.
SLUTNING
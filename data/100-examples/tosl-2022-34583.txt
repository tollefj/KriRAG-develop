Norges Fotballforbund (heretter NFF) organiserer norsk landslagsfotball, og har etter avtale med spillerne rettigheter til å bruke bilder av landslagsspillere for kommersielle formål.
Unibet er et varemerke for pengespill. Virksomheten på nettsiden unibet.com og no.unibet.com drives av Trannel International Ltd, med hovedkontor på Malta. Det drives virksomhet under varemerket Unibet i flere land, og selskapet har ulike nettsider på forskjellige språk rettet mot de ulike markedene. Kindred (London) Ltd er et søsterselskap av Trannel International, og organisert i samme konsern. Retten vil omtale de saksøkte samlet som 'Unibet'.
24. mars 2021 spilte Norges herrelandslag bortekamp mot Gibraltar, som et ledd i kvalifiseringen til fotball-VM for herrer. Norge vant den aktuelle kampen 0-3. Om morgenen på kampdagen ble det publisert et bilde av landslagsspillerne Martin Ødegaard og Erling Braut Haaland på Unibets Instagramkonto. Det aktuelle bildet, som viser Ødegaard og Haaland i landslagsdrakt, ble kjøpt på lisens fra Getty Images. Bildet ble publisert som en såkalt Instagramstory som ble liggende i 24 timer, med fem poster (samme bilde av fotballspillerne), hvert bilde vist i 10 sekunder med ulik tekst knyttet til kampen:
Unibets Instagramkonto hadde ca 7 700 følgere i mars 2021. Det er opplyst for retten at det første bildet ble sett av 390 personer, at antallet som så de påfølgende bildene var dalende, og at det var 350 personer som så det siste bildet.
Bildet av de to landslagsspillerne er tatt av fotograf Trond Tandberg, og det er han som har den fotografiske eneretten til bildet, jf. åndsverkloven § 23. Unibet har kjøpt retten til å bruke bildet via bildebyrået Getty Images, og fotografens rettigheter er således ivaretatt.
Stevning kom inn til Oslo tingrett 4. mars 2022. Hovedforhandling ble gjennomført 30. og 31. august, slik det fremgår av rettsboken. Det ble avhørt én part og fire vitner. Dom er ikke avsagt innen fristen i tvisteloven § 19-4 (5). Det skyldes sykefravær og øvrig tett berammingsprogram.
De saksøkte har opptrådt erstatningsbetingende ved å ha publisert et bilde av Erling Braut Haaland og Martin Ødegaard iført landslagsdrakt på Unibets Instagramkonto uten tillatelse og til reklameformål. Saksøktes handling er i strid med den enerett NFF har til å utnytte eget varemerke og bilderettigheter knyttet til kommersiell bruk av landslagsspillere.
Trannel og Kindred har opptrådt i fellesskap og er begge ansvarlige. Trannel eier og forvalter merkevaren Unibet, er ansvarlig for Unibets norske virksomhet, og for Instagramsiden. Trannel fremstår som ansvarlig utad, men kravet er også rettet mot Kindred fordi saksøkte anførte at Trannel ikke var rett saksøkt. Uansett er det uklare ansvarsforhold, som ikke var synbare for NFF.
Bruken av bildet uten tillatelse er et brudd på åndsverkloven § 104, alternativt et brudd på bildevernet etter den ulovfestede læren om personvernets formuerettslige side. Det dreier seg om urettmessig bruk av bildet som formuesgode, og derved om en formueskrenkelse, med NFF som krenket part. NFF har rettighetene til kommersiell bruk av bilderettighetene til landslagsspillerne, herunder enerett til å lisensiere ut bilder. Dette følger av landslagsavtalen, samt av fullmaktene Haaland og Ødegaard har signert i saken.
Unibet har brukt bildet i markedsføringsøyemed, og avbildningen har ikke aktuell og allmenn interesse. Forbrukere vil oppfatte dette som reklame. NFF har rett til det dobbelte av rimelig vederlag, jf åndsverkloven § 81, 2 ledd fordi Unibet har handlet forsettlig eller grovt uaktsomt. Eventuell rettsvillfarelse anses som forsettlig.
Ved vurderingen av rimelig vederlag skal det tas hensyn til at NFFs sponsorer betaler store beløp for retten til å bruke bilder av spillerne. Det er relevant hva andre ville måttet betale for tilsvarende rettighet. Dette vektes mot kort eksponeringstid og lav distribusjon av bildet. Det har også betydning at det dreier seg om et bettingselskap, og at assosiasjoner til et slikt selskap påvirker omdømmet i negativ retning. Verdien av eksponeringen er ikke et relevant parameter.
På bildet har spillerne på seg landslagsdrakt, som har et landslagsemblem, som igjen inkluderer NFFs logo. Bruken av logoen er i strid med NFFs rettigheter til sitt registrerte varemerke, utgjør et brudd på varemerkeloven § 4 og gir rett til krav på vederlag, jf. § 58. Selv om merket er lite synlig, så er det like fullt brukt.
Subsidiært anføres at bruken av emblemet, reklametekstene og de to landslagsspillerne til reklameformål utgjør et brudd på markedsføringsloven § 30, alternativt stridende mot god forretningsskikk, jf. markedsføringsloven § 25. Vederlagskrav for overtredelse av markedsføringsloven § 30 og § 25 følger av § 48b.
Saksøkerens – Norges Fotballforbunds – påstand
Det aktuelle bildet ble kjøpt på lisens fra Getty Images. I følge avtalen omfatter lisensen «social media posts illustrating matters of public interest». Det er nettopp det som er gjort, og bruken av bildet er ikke ulovlig. Bruken av bildet har aktuell og allmenn interesse, jf. åndsverkloven § 104. Bildebruken er knyttet til en viktig landslagskamp. Informasjon om tid, sted o.l har klar nyhetsverdi.
Norges Fotballforbund er ikke materielt berettiget til å forfølge krav etter åndsverkloven § 104 – en slik rett tilkommer den avbildede selv, altså Haaland og Ødegaard. Idrettens regelverk og landslagsavtalen dokumenterer ikke at Fotballforbundet har aktiv søksmålsinteresse i saken. De fremlagte personlige fullmaktene reparerer ikke den manglende rettslige interesse. NFF har selv valgt å ikke bringe fotballspillerne inn som parter i saken.
Trannel er feil saksøkt. NFF burde gjort ytterligere undersøkelser før de brakte Trannel inn i saken. Vilkåret om rettslig interesse er ikke oppfylt for Trannel, og selskapet skal derfor frifinnes, og dette bør få betydning for sakskostnadene. Kindred står langt nærmere til å bære risikoen som følge av det påståtte lovbruddet. Kindred sto bak utformingen og publiseringen av instagraminnlegget.
Bildebruken på Instagram krenker ikke NFFs varemerkerettigheter. Logoen på landslagsdrakten er knapt synlig, og består i hovedsak av et norsk flagg som NFF uansett ikke har rettighetene til. Unibets bruk er uansett ikke i næringsvirksomhet – det er snakk om redaksjonell omtale, og uansett ikke varemerkebruk for Unibets egen virksomhet.Etterligningsregelen i markedsføringsloven § 30 gjelder ikke i denne saken fordi det ikke foreligger fare for forveksling. Terskelen for å benytte generalklausulen i § 25 er høy, og det er ikke snakk om noen snylting eller urettmessig bruk i denne saken – bildet er av allmenn interesse.
Unibets bruk av bildet er uansett ikke forsettlig eller grovt uaktsom. Utmåling for øvrig avhenger av hvilken bestemmelse retten eventuelt kommer til at er overtrådt, og erstatning / vederlag må utmåles i tråd med den aktuelle bestemmelsen.
Saksøktes -Trannel International og Kindred – påstand
Bruk av et bilde av en person krever ikke bare at man klarerer de fotografiske rettighetene til bildet. Åndsverkloven § 104 gir også rettigheter til den avbildede, mens øvrige bestemmelser i loven gir rettigheter til opphaveren – fotografen, kunstneren eller andre. § 104 er en personvernsbestemmelse, og utgangspunktet er at noen ikke offentlig kan bruke et bilde av andre uten samtykke fra den avbildede, med mindre nærmere oppstilte vilkår om unntak er oppfylt. De delene av bestemmelsen som er relevante for denne saken lyder:
§ 104 Retten til eget bildeFotografi som avbilder en person, kan ikke gjengis eller vises offentlig uten samtykke av den avbildede, unntatt når
Åndsverkloven § 104 regulerer rettigheter til personlig særpreg. Retten mener at slike rettigheter i stor grad overdras i praksis. Med sosiale mediers fremmarsj kan det til og med hende at trenden er stigende. Det følger direkte av åndsverkloven § 104, jf. § 81, at det personlige særpreg og retten til eget bilde er vederlagsberettiget. Den økonomiske siden av rettighetene etter § 104 er altså overdragbar, og kan utnyttes av den berettigede. Retten finner støtte for disse synspunktene i Are Stenviks artikkel Rettsbeskyttelse av personlig særpreg, publisert i Tidsskrift for Rettsvitenskap 2003/5.
Haaland og Ødegaard har, gjennom landslagsavtalen, overdratt rettighetene til sitt personlige særpreg når de er iført landslagsdrakt til NFF. Retten bemerker for ordens skyld at rettighetene til deres personlige særpreg utenfor landslagssammenheng naturligvis tilligger dem selv. Det er i tillegg utvilsomt at Haaland og Ødegaard kjenner til og har samtykket i at NFF forfølger kravet rettslig. Retten viser i denne sammenheng til de fremlagte fullmaktene fra begge fotballspillerne. Etter rettens syn må da NFF kunne håndheve de økonomiske sidene av kravet mot Unibet. Kravet om krenkelse av åndsverkloven § 104 skal med andre ord ikke avvises, slik Unibet har anført.
Verken Haaland, Ødegaard eller NFF har samtykket til Unibets bruk av bildet. Bilder av en person kan likevel gjengis offentlig uten samtykke, dersom nærmere fastsatte vilkår er oppfylt, jf. åndsverkloven § 104. Etter bokstav a er ett slikt unntak at avbildningen har 'aktuell og allmenn interesse'. Bestemmelsen «åpner for en bred interesseavveining, der en må ta hensyn både til formålet med bruken og måten bruken skjer på. Er bildet ledsaget av tekst, må det samlede inntrykk oppslaget er egnet til å gi, tas i betraktning.», jf. Stenvik Rettsbeskyttelse av personlig særpreg, TfR 2003/5. Kjente offentlige personer, som Haaland og Ødegaard, må finne seg i at bilder av dem brukes i større utstrekning enn for andre, men heller ikke bilder av dem kan fritt brukes i reklameøyemed.
Retten mener at det er klart at Unibets bruk av bildet ikke oppfyller vilkårene for 'aktuell og allmenn interesse', og at bildet er brukt som i markedsføring av Unibets virksomhet. Gjennom innlegget på Instagram søker Unibet å skape oppmerksomhet for de spilltjenester som Unibet tilbyr. Unibet driver spillvirksomhet, ikke presse/medievirksomhet. Omtale av fotballkamper med ulike spørsmål som henspiller på gambling er etter rettens syn reklame for spillvirksomheten. Retten legger til at også Unibets vitne Brynildsen har forklart at dette intuitivt ser ut som reklame (selv om han presiserte at det etter hans mening ikke var reklame når man så nærmere etter). Det må her legges til at Unibet ikke har lisens til å drive spillvirksomhet i Norge. De har med andre ord ikke lov til å drive markedsføring for pengespill, og innleggene på Instagram må sees i lys av det.
Retten mener at det er tilsvarende klart at ikke bildebruken kan forsvares under henvisning til ytringsfriheten, slik Unibet har anført. Retten mener at hensikten med å omtale kampen og bruke bildet av de to populære landslagsspillerne er å trekke kunder til de spill Unibet tilbyr. Retten kan ikke se at noen av de øvrige unntakene i åndsverkloven § 104 er aktuelle i denne saken, og de er heller ikke påberopt.
Retten mener altså at bildet av Haaland og Ødegaard er brukt i strid med åndsverkloven § 104. NFF har i tillegg anført at bruken av bildet er i strid med den ulovfestede læren om personvernets formuesrettslige side. Retten kan ikke se at denne læren tilfører noe ytterligere i denne saken, utover det som allerede er regulert i og hensyntatt under åndsverkloven § 104. Retten ser derfor ikke grunn til å behandle anførselen nærmere.
NFF har også anført at Unibet har brukt NFF-logoen, som er et registrert varemerke, i strid med varemerkeloven § 4. På det aktuelle bildet er Haaland og Ødegaard iført landslagstrøye, og på brystet på landslagstrøya er det et «skjold», som blant annet inneholder NFF-logoen og et norsk flagg.
Etter rettens oppfatning er det ikke naturlig å se dette som et brudd på NFFs rettigheter etter varemerkeloven. For det første er logoen knapt synlig, og retten mener at en gjennomsnittsperson ikke vil få med seg at varemerket inngår i bildet. Videre kan retten vanskelig se at dette er varemerkebruk i strid med varemerkeloven. Retten mener at de rettighetene som varemerkeloven gir NFF ikke passer på den situasjonen vi her står ovenfor. NFFs enerett til å bestemme hvem som kan få benytte bilder av utøverne i landslagsdrakt konsumerer i praksis de potensielle varemerkerettslige spørsmålene i saken. Retten mener altså at varemerkeloven ikke er overtrådt. Det har etter rettens syn heller ingen praktisk betydning i saken å konstatere et eventuelt brudd på varemerkeloven, fordi det ikke vil gi noen effekt på utmålingen av det vederlaget som NFF skal tilkjennes.
Ettersom retten har kommet til at åndsverkloven § 104 er overtrådt, er det ikke nødvendig for retten å ta stilling til NFFs subsidiære anførsler om overtredelse av markedsføringsloven §§ 30 og 25.
Åndsverkloven § 81 regulerer retten til vederlag og erstatning for inngrep i rettigheter etter loven. Reglene om vederlag og erstatning for inngrep i ulike industrielle rettigheter fikk en ny og i hovedsak lik utforming ved lovendringer i 2013. Åndsverklovens regler om dette er bygget over samme lest. Et sentralt formål med de nye/endrede reglene har vært å styrke rettighetshavers muligheter for å oppnå en tilfredsstillende kompensasjon – det kan være vanskelig å dokumentere økonomisk tap for krenkelser av immaterielle rettigheter, og det preget erstatningsutmålingen før lovendringene i 2013 og 2018. Den krenkede kan nå velge mellom tre ulike grunnlag for utmåling av kompensasjon, og kreve det høyeste.
De relevante delene av åndsverkloven § 81 lyder:
§ 81 Vederlag og erstatningDen som forsettlig eller uaktsomt gjør inngrep i en annens rett eller på annen måte overtrer denne loven, skal betale til den forurettede:
Vederlag og erstatning fastsettes etter det av grunnlagene i bokstav a til c som er gunstigst for den forurettede. Ved utmålingen av vederlag og erstatning for forsettlig eller grovt uaktsom overtredelse tas det også hensyn til ikke-økonomisk skade påført den forurettede ved overtredelsen.
Er det handlet forsettlig eller grovt uaktsomt, skal overtrederen, dersom den forurettede krever det og i den grad det ikke fremstår som urimelig, i stedet for vederlag og erstatning fastsatt etter første ledd, betale det dobbelte av rimelig vederlag for bruken.
Første og andre ledd gjelder tilsvarende ved medvirkning.
For overtredelser som har skjedd i god tro, skal overtrederen i den grad det ikke fremstår som urimelig, betale vederlag svarende til et rimelig vederlag for bruken eller til vinningen som er oppnådd ved overtredelsen.
Det er et grunnvilkår for vederlag og erstatning etter åndsverkloven § 81 at inngrepet i rettigheten er gjort forsettlig eller uaktsomt. Unibet har opplyst at de kjøpte bildet fra bildebyrået Getty Images, men retten har ikke oppfattet det slik at Unibet anfører at de har opptrådt i aktsom god tro. I Rt-2009-1568 Andy Finch ble Tromsø2018 lastet for ikke å ha innhentet samtykke fra den avbildede. Det samme må gjelde i denne saken. Retten konstaterer at Unibet i hvert fall har opptrådt uaktsomt, slik at grunnvilkåret for vederlag etter § 81, 1 ledd, jf. 2 ledd er oppfylt. Det er ikke åpning for å anvende åndsverkloven § 81, 4 ledd om vederlag for inngrep som har skjedd i god tro.
NFF har krevet rimelig vederlag utmålt etter bokstav a. Hva som utgjør 'rimelig vederlag' skal etter forarbeidene (Prop.104 L (2016–2017)) avgjøres ut ifra omfanget av bruken, den økonomiske verdien for overtrederen, vanlig bransjestandard eller praksis og andre konkrete forhold. Vederlaget skal ikke settes lavere enn det beløpet overtrederen hadde måttet betale i vederlag hvis han hadde inngått en avtale om bruk i samme omfang som det overtredelsen gjelder. Det skal ikke tas hensyn til andre omstendigheter ved overtredelsen, slik som overtrederens skyldgrad, fortjeneste e.l. For de tilfeller hvor det etter normale omstendigheter ikke ville kommet til en avtale skal man likevel strekke seg for å estimere hva som ville vært forutsetningene for at en avtale skulle kommet i stand.
Retten mener at det har svært stor verdi for Unibet å assosieres med to nasjonalskatter i fotballsko rett før en landskamp, og med link til og reklame for pengespill.
NFF har fremlagt bevis for hva de mener er 'bransjestandard' i denne saken, i form av en rapport utarbeidet i samarbeid mellom Vegard Arntsen i Sponsor Insight og Bernt Halvard Olderskog i Bolder nor AS. Begge har omfattende erfaring fra sponsorvirksomhet i idretten. Rapporten baserer seg på samtaler med managere for tre attraktive, anonyme idrettsutøvere innen ukjent sportsgren. Disse managerne har bekreftet at et samarbeid med Ødegaard og Haaland antagelig vil koste mer enn samarbeid med øvrige norske idrettsprofiler, og retten forstår det slik at vederlaget til Haaland og Ødegaard vil ligge i øvre sjikt av, og kanskje over, de vederlagsnivåene som er diskutert i rapporten. Etter rettens oppfatning har dette sammenheng både med fotballens popularitet generelt og Haaland og Ødegaards individuelle popularitet, inkludert deres respektive antall følgere i sosiale medier. De intervjuede managerne har videre bekreftet at 'ingen' idrettsutøvere er interessert i enkeltavtaler, og at ingen av dem ville inngått samarbeid med en partner med så negative assosiasjoner som et bettingselskap. Utøvere har i det langt overveiende langsiktige samarbeidspartnere, med et image som matcher utøverens, og hvor utøveren kan gå god for sponsorens merkevare. Rapporten konkluderer med følgende:
For bruk av utøver i tilsvarende kampanje (enkeltkampanje i sosiale medier/egne kanaler), uten at det er nevnt bransje eller merkevare oppgir managerne følgende priser:
Ved vurderingen av hva som er «rimelig vederlag» for den bruken Unibet har gjort, må det etter rettens syn estimeres hva Unibet ville måttet betale for å få rettigheter til å bruke bildet av Haaland og Ødegaard i reklame, fordi 'rimelig vederlag' ifølge forarbeidene uansett ikke skal settes lavere enn dette. Haaland og Ødegaard er blant Norges aller mest ettertraktede sponsorobjekter, som det knytter seg en enorm medieinteresse til, og som har tilsvarende kommersiell markedsverdi. Når landslagsspillere ikler seg landslagsdrakt er det som nevnt NFF som råder over bildene av dem og de kommersielle interessene knyttet til det. Kommersielle aktører kan, mot vederlag, gis rett til å benytte bilder av landslagsutøverne i reklamesammenheng.
NFF er en ideell virksomhet som organiserer landets største idrett på alle nivåer. NFF har totalt sett årlige inntekter på 974 millioner, hvor 120 millioner er knyttet til landslaget. NFFs fire hovedpartnere, Norsk Tipping, Bama, Equinor og Telenor, betaler hver for seg tosifrede millionbeløp for å være hovedpartnere med NFF. En viktig og verdifull motytelse er den adgangen disse fire får til å benytte landslagsspillere i markedsføring. Det er bare disse fire hovedpartnerne som har slik adgang til å benytte landslagsspillerne i markedsføring, og NFFs øvrige 15 samarbeidspartnere har ikke en slik rettighet. Norsk Tipping betaler 64,5 millioner kroner pr år til NFF. Hva de øvrige betaler er ikke offentlig. NFFs partsrepresentant har i retten forklart at NFF aldri ville solgt rettighetene til å bruke landslagsspillerne i en enkeltkampanje, da det nettopp er tilgangen til disse som er attraktivt for de selskapene som går tungt inn med støtte til NFF som hovedsponsor. Alle pengene NFF mottar fra sponsorer, gjennom salg av medierettigheter og annet, benyttes i NFFs virksomhet, til gode for både topp- og breddefotball.
Unibet ville heller aldri fått anledning til å bruke bilder av landslagsspillerne i markedsføring for sin bettingvirksomhet. Dette skyldes både at Unibets virksomhet ikke er lovlig i Norge, og at Norsk Tipping, som NFFs langvarige hovedsponsor, har eksklusive rettigheter innenfor sitt virksomhetsområde. Det må derfor estimeres hva en tilsvarende aktør ville måttet betale. I prisfastsettelsen i sponsormarkedet er det en kjensgjerning at noen sponsorer er mer attraktive enn andre, avhengig av hvordan annonsøren og idrettsprofilens image passer til hverandre. Markedsmekanismer medfører da at de mindre populære sponsorene – de som ikke tilfører noe til utøverens image, eller til og med reduserer utøverens omdømme – må betale mer. Unibet er et slikt selskap, som få eller ingen norske idrettsprofiler ønsker å assosieres med, og som derved vil måtte betale en høyere pris enn f eks BAMA og Breitling. Det er også tydelig at det ikke er attraktivt for utøveren å inngå samarbeid om en enkeltstående kampanje for en sponsor. Retten forstår det slik at det vil trekke prisen for enkeltoppdraget opp.
Rapporten fra Arntsen og Olderskog viser et spenn i vederlagsnivå for enkeltkampanjer fra kr 200 000 til 500 000. Retten mener at vederlaget Unibet ville måttet betale ligger i øvre sjikt av dette, både fordi det er så mange negative assosiasjoner knyttet til å forbindes med et bettingselskap som driver ulovlig i Norge, og fordi Haalands og Ødegaards attraktivitet som sponsorobjekt er blant de høyeste i landet. Retten presiserer at man må legge nivåene på annonseringstidspunktet i 2021 til grunn. Begge spillerne har hatt en eventyrlig utvikling også i tiden etter Unibets annonse, og deres verdi som sponsorobjekt antas å ha økt betydelig siden Unibets annonsering.
Omfanget av bruken er i dette tilfellet relativt beskjeden. Som nevnt innledningsvis dreier det seg om én Instagram-story, synlig i 24 timer og med beskjedne visningstall. Unibet har fremlagt en sakkyndig vurdering fra Rune Brynildsen, som har basert sin alternative vederlagsmodell på verdien av distribusjonen og visningen til publikum. Retten har lagt en viss vekt på den beskjedne bruken, men mener at det sentrale ikke er hva som er verdien av distribusjonen i ulike kanaler, men snarere hva Unibet ville måttet betale for retten til innholdet (å vise det bildet de faktisk viste). Distribusjonen er i liten grad styrende for vederlaget annonsøren må betale til utøveren (for innholdet). En utøver tar betalt for å låne bort sitt renommé til sponsoren / samarbeidspartneren. En sponsor / samarbeidspartner betaler for å få assosiere seg med utøverens personlige særpreg, og valg av medium og eksponeringsmåte har etter rettens syn mindre betydning for det vederlaget en utøver krever for sitt renommé.
Retten mener at hva som er 'rimelig vederlag' ikke påvirkes av at det er snakk om ett bilde hvor begge utøverne er avbildet sammen. Det sentrale er at Unibet assosieres til begge to. Retten finner ikke grunnlag for å si at det i tillegg skal betales vederlag for assosiasjonen til NFF, slik NFF har anført. Dette ligger implisitt i retten til å bruke bilder av de to spillerne i landslagsdrakt.
I Rt-2009-1568 ble snowboardkjøreren Andy Finch tilkjent kr 80 000 i vederlag for å ha prydet forsiden til OL-søknaden til Tromsø2018 uten å ha samtykket til det. Retten mener at vederlagsnivået i dommen ikke er styrende for vederlaget NFF skal tilkjennes for bruken av bildet av Haaland og Ødegaard. Etter rettens oppfatning er det et betydelig grovere brudd på personvernsbestemmelsen å bruke et nærbilde som blikkfang i reklame for ulovlig pengespill enn å pryde forsiden til en OL-søknad i et bilde hvor man kun er identifiserbar for de innvidde. I Andy Finch-dommen var bildet kun en illustrasjon, i denne saken er nærbilde av de to utøverne kjernen og blikkfanget i reklamen, og bildet er påført ulike reklamebudskap for et ulovlig pengespill. Etter rettens oppfatning er den kommersielle verdien i Norge av de to fotballspillerne i vår sak betydelig høyere enn for en utenlandsk utøver i en vesentlig mer perifer idrett. Vederlagsnivået fra Andy Finch-dommen er derfor ikke direkte relevant for denne saken.
Samlet har retten kommet til at rimelig vederlag for den krenkelsen Unibet har begått er kr 900 000.
Dersom inngrep er gjort forsettlig eller grovt uaktsomt er det hjemmel i § 81, 2. ledd for å utmåle dobbelt vederlag. NFF har krevet slikt dobbelt vederlag i saken. I en artikkel av Magnus Hauge Greaker og Camilla Vislie i Immaterialrett, kontrakter og erstatning Harald Irgens-Jensen og Camilla Vislie (red) 2020s 270 skiver forfatterne følgende om grovt uaktsomme og forsettlige krenkelser:
Et inngrep vil være forsettlig hvis inngriperen [...] hadde til hensikt å begå inngrep eller var klar over eller holdt det for sannsynlig at de faktiske omstendighetene som medfører at handlingen bedømmes som et inngrep forelå. Et inngrep vil være grovt uaktsomt hvis inngriperen har handlet på en måte som representerer «et markert avvik fra vanlig forsvarlig handlemåte» (jf Rt-1989-1318 og Rt-2012-1062 Tripp Trapp).
I forarbeidene (Prop.104 L (2016–2017) uttales følgende:
Hvis overtrederen visste eller holdt det for mest sannsynlig at handlingene han har gjennomført utgjorde en overtredelse, vil det foreligge forsett. Uvitenhet om eller misforståelse av rettsregler (rettsvillfarelse) vil normalt ikke kunne frita en handlemåte fra å bli ansett som forsettlig.
Retten mener at Unibet her har opptrådt med forsett, og i hvert fall grovt uaktsomt gjennom et markert avvik fra forsvarlig handlemåte. Retten har lagt vekt på at Unibet har brukt bildet i reklameøyemed, og uvitenhet om eller misforståelse av rettsreglene er uansett Unibets ansvar. Det er etter rettens syn åpenbart ikke unnskyldelig at selskapet kjøpte retten til å bruke bildet av et bildebyrå, og krysset av for at det dreide seg om redaksjonell bruk. Retten mener på denne bakgrunn at Unibet skal betale det dobbelte av rimelig vederlag, hvilket tilsvarer kr 1 800 000. Retten kan ikke se at det fremstår som urimelig at Unibet betaler dobbelt vederlag.
Unibet er et varemerke for pengespill. Varemerket eies og drives av konsernet Kindred, som de to saksøkte selskapene begge er en del av. Unibet har anført at Trannel er feil saksøkt, at det er Kindred som i praksis er ansvarlig for at bildet ble brukt, og at konsekvensen av dette er at Trannel skal frifinnes. Retten er ikke enig i dette. For utenforstående, inkludert Norges Fotballforbund, er det ikke synbart hvilket selskap som er ansvarlig for den konkrete bruken av bildet på Instagram. På Unibets norske nettside er Trannel oppgitt som ansvarlig for nettsidedriften. Trannel er også ansvarlig for den Instagram-kontoen som bildene er brukt på. Den bildebruken som saken gjelder er knyttet til nettopp Unibets spillvirksomhet. Retten mener at Trannel utad fremstår som ansvarlig for bildebruken, og derfor er rett saksøkt i saken. I løpet av saksforberedelsen ble Kindred brakt inn som saksøkt etter anvisning fra Trannel. Konserninterne forhold, som at det er søsterselskapet Kindred som har bestilt bildet kan etter rettens syn ikke medføre at Trannel er uten ansvar. Retten legger til at den interne 'incident report' som er fremlagt i saken er skrevet på Kindreds brevark, men undertegnet selskapet Trannel International Limited, og av styremedlem i nettopp Trannel International. Basert på dette mener retten at begge de saksøkte selskaper er ansvarlige for billedbruken overfor NFF.
Ettersom reglene om vederlag og erstatning gjelder tilsvarende for medvirkning, jf. åndsverkloven § 81, 3 ledd, har det ingen praktisk betydning å fastslå hvilket av selskapene som har gjort hva. De konsernforbundne selskapene kan selv avklare seg imellom hvem som er nærmest til å bære tapet, men overfor NFF hefter de samlet.
NFF har fått medhold i sitt krav om vederlag etter åndsverkloven § 104, og retten mener at NFF har vunnet saken, jf. tvisteloven § 20-1 (2). NFF har da krav på full erstatning for sine rimelige og nødvendige saksomkostninger, jf. tvisteloven § 20-2 (1), jf. § 20-5.
NFF har fremlagt kostnadsoppgave på totalt 532 700, hvorav kr 460 700 er advokatsalær eks mva og kr 72 000 er utgifter til sakkyndigrapport og godtgjørelse til vitner. Norges Fotballforbund har fradragsrett for inngående merverdiavgift, og det skal derfor tilkjennes sakskostnader uten merverdiavgift. Rettsgebyr på kr 6 115 kommer i tillegg. Til sammenligning har Unibets prosessfullmektig fremlagt en sakskostnadsoppgave på kr 856 636, inkludert merverdiavgift og utgifter til sakkyndig. Unibets prosessfullmektig har ikke hatt innvendinger mot sakskostnadskravet fra NFF. Kravet om salær dekker totalt 161 timers arbeid, hvilket er relativt mye for en sak med to dagers hovedforhandling. Retten mener likevel at det er klart at arbeidet blant annet er en følge av Unibets saksopplegg, med en rekke formelle anførsler, inkludert anførsler om at saken var anlagt mot feil saksøkt. Unibet har opplyst at de tilbød NFF å forlike saken på kr 250 000. Retten kan ikke se at et slikt forlikstilbud påvirker ansvaret for sakskostnadene. Retten mener derfor at Unibet må dekke NFFs fulle sakskostnader i saken, og fastsetter Unibets ansvar til kr 538 815, inkludert rettsgebyr.
* * * * *
DOMSSLUTNING
Bruk av et bilde av en person krever ikke bare at man klarerer de fotografiske rettighetene til bildet. Åndsverkloven § 104 gir også rettigheter til den avbildede, mens øvrige bestemmelser i loven gir rettigheter til opphaveren – fotografen, kunstneren eller andre. § 104 er en personvernsbestemmelse, og utgangspunktet er at noen ikke offentlig kan bruke et bilde av andre uten samtykke fra den avbildede, med mindre nærmere oppstilte vilkår om unntak er oppfylt. De delene av bestemmelsen som er relevante for denne saken lyder:
§ 104 Retten til eget bildeFotografi som avbilder en person, kan ikke gjengis eller vises offentlig uten samtykke av den avbildede, unntatt når
Åndsverkloven § 104 regulerer rettigheter til personlig særpreg. Retten mener at slike rettigheter i stor grad overdras i praksis. Med sosiale mediers fremmarsj kan det til og med hende at trenden er stigende. Det følger direkte av åndsverkloven § 104, jf. § 81, at det personlige særpreg og retten til eget bilde er vederlagsberettiget. Den økonomiske siden av rettighetene etter § 104 er altså overdragbar, og kan utnyttes av den berettigede. Retten finner støtte for disse synspunktene i Are Stenviks artikkel Rettsbeskyttelse av personlig særpreg, publisert i Tidsskrift for Rettsvitenskap 2003/5.
Haaland og Ødegaard har, gjennom landslagsavtalen, overdratt rettighetene til sitt personlige særpreg når de er iført landslagsdrakt til NFF. Retten bemerker for ordens skyld at rettighetene til deres personlige særpreg utenfor landslagssammenheng naturligvis tilligger dem selv. Det er i tillegg utvilsomt at Haaland og Ødegaard kjenner til og har samtykket i at NFF forfølger kravet rettslig. Retten viser i denne sammenheng til de fremlagte fullmaktene fra begge fotballspillerne. Etter rettens syn må da NFF kunne håndheve de økonomiske sidene av kravet mot Unibet. Kravet om krenkelse av åndsverkloven § 104 skal med andre ord ikke avvises, slik Unibet har anført.
Verken Haaland, Ødegaard eller NFF har samtykket til Unibets bruk av bildet. Bilder av en person kan likevel gjengis offentlig uten samtykke, dersom nærmere fastsatte vilkår er oppfylt, jf. åndsverkloven § 104. Etter bokstav a er ett slikt unntak at avbildningen har 'aktuell og allmenn interesse'. Bestemmelsen «åpner for en bred interesseavveining, der en må ta hensyn både til formålet med bruken og måten bruken skjer på. Er bildet ledsaget av tekst, må det samlede inntrykk oppslaget er egnet til å gi, tas i betraktning.», jf. Stenvik Rettsbeskyttelse av personlig særpreg, TfR 2003/5. Kjente offentlige personer, som Haaland og Ødegaard, må finne seg i at bilder av dem brukes i større utstrekning enn for andre, men heller ikke bilder av dem kan fritt brukes i reklameøyemed.
Retten mener at det er klart at Unibets bruk av bildet ikke oppfyller vilkårene for 'aktuell og allmenn interesse', og at bildet er brukt som i markedsføring av Unibets virksomhet. Gjennom innlegget på Instagram søker Unibet å skape oppmerksomhet for de spilltjenester som Unibet tilbyr. Unibet driver spillvirksomhet, ikke presse/medievirksomhet. Omtale av fotballkamper med ulike spørsmål som henspiller på gambling er etter rettens syn reklame for spillvirksomheten. Retten legger til at også Unibets vitne Brynildsen har forklart at dette intuitivt ser ut som reklame (selv om han presiserte at det etter hans mening ikke var reklame når man så nærmere etter). Det må her legges til at Unibet ikke har lisens til å drive spillvirksomhet i Norge. De har med andre ord ikke lov til å drive markedsføring for pengespill, og innleggene på Instagram må sees i lys av det.
Retten mener at det er tilsvarende klart at ikke bildebruken kan forsvares under henvisning til ytringsfriheten, slik Unibet har anført. Retten mener at hensikten med å omtale kampen og bruke bildet av de to populære landslagsspillerne er å trekke kunder til de spill Unibet tilbyr. Retten kan ikke se at noen av de øvrige unntakene i åndsverkloven § 104 er aktuelle i denne saken, og de er heller ikke påberopt.
Retten mener altså at bildet av Haaland og Ødegaard er brukt i strid med åndsverkloven § 104. NFF har i tillegg anført at bruken av bildet er i strid med den ulovfestede læren om personvernets formuesrettslige side. Retten kan ikke se at denne læren tilfører noe ytterligere i denne saken, utover det som allerede er regulert i og hensyntatt under åndsverkloven § 104. Retten ser derfor ikke grunn til å behandle anførselen nærmere.
NFF har også anført at Unibet har brukt NFF-logoen, som er et registrert varemerke, i strid med varemerkeloven § 4. På det aktuelle bildet er Haaland og Ødegaard iført landslagstrøye, og på brystet på landslagstrøya er det et «skjold», som blant annet inneholder NFF-logoen og et norsk flagg.
Etter rettens oppfatning er det ikke naturlig å se dette som et brudd på NFFs rettigheter etter varemerkeloven. For det første er logoen knapt synlig, og retten mener at en gjennomsnittsperson ikke vil få med seg at varemerket inngår i bildet. Videre kan retten vanskelig se at dette er varemerkebruk i strid med varemerkeloven. Retten mener at de rettighetene som varemerkeloven gir NFF ikke passer på den situasjonen vi her står ovenfor. NFFs enerett til å bestemme hvem som kan få benytte bilder av utøverne i landslagsdrakt konsumerer i praksis de potensielle varemerkerettslige spørsmålene i saken. Retten mener altså at varemerkeloven ikke er overtrådt. Det har etter rettens syn heller ingen praktisk betydning i saken å konstatere et eventuelt brudd på varemerkeloven, fordi det ikke vil gi noen effekt på utmålingen av det vederlaget som NFF skal tilkjennes.
Ettersom retten har kommet til at åndsverkloven § 104 er overtrådt, er det ikke nødvendig for retten å ta stilling til NFFs subsidiære anførsler om overtredelse av markedsføringsloven §§ 30 og 25.
Åndsverkloven § 81 regulerer retten til vederlag og erstatning for inngrep i rettigheter etter loven. Reglene om vederlag og erstatning for inngrep i ulike industrielle rettigheter fikk en ny og i hovedsak lik utforming ved lovendringer i 2013. Åndsverklovens regler om dette er bygget over samme lest. Et sentralt formål med de nye/endrede reglene har vært å styrke rettighetshavers muligheter for å oppnå en tilfredsstillende kompensasjon – det kan være vanskelig å dokumentere økonomisk tap for krenkelser av immaterielle rettigheter, og det preget erstatningsutmålingen før lovendringene i 2013 og 2018. Den krenkede kan nå velge mellom tre ulike grunnlag for utmåling av kompensasjon, og kreve det høyeste.
De relevante delene av åndsverkloven § 81 lyder:
§ 81 Vederlag og erstatningDen som forsettlig eller uaktsomt gjør inngrep i en annens rett eller på annen måte overtrer denne loven, skal betale til den forurettede:
Vederlag og erstatning fastsettes etter det av grunnlagene i bokstav a til c som er gunstigst for den forurettede. Ved utmålingen av vederlag og erstatning for forsettlig eller grovt uaktsom overtredelse tas det også hensyn til ikke-økonomisk skade påført den forurettede ved overtredelsen.
Er det handlet forsettlig eller grovt uaktsomt, skal overtrederen, dersom den forurettede krever det og i den grad det ikke fremstår som urimelig, i stedet for vederlag og erstatning fastsatt etter første ledd, betale det dobbelte av rimelig vederlag for bruken.
Første og andre ledd gjelder tilsvarende ved medvirkning.
For overtredelser som har skjedd i god tro, skal overtrederen i den grad det ikke fremstår som urimelig, betale vederlag svarende til et rimelig vederlag for bruken eller til vinningen som er oppnådd ved overtredelsen.
Det er et grunnvilkår for vederlag og erstatning etter åndsverkloven § 81 at inngrepet i rettigheten er gjort forsettlig eller uaktsomt. Unibet har opplyst at de kjøpte bildet fra bildebyrået Getty Images, men retten har ikke oppfattet det slik at Unibet anfører at de har opptrådt i aktsom god tro. I Rt-2009-1568 Andy Finch ble Tromsø2018 lastet for ikke å ha innhentet samtykke fra den avbildede. Det samme må gjelde i denne saken. Retten konstaterer at Unibet i hvert fall har opptrådt uaktsomt, slik at grunnvilkåret for vederlag etter § 81, 1 ledd, jf. 2 ledd er oppfylt. Det er ikke åpning for å anvende åndsverkloven § 81, 4 ledd om vederlag for inngrep som har skjedd i god tro.
NFF har krevet rimelig vederlag utmålt etter bokstav a. Hva som utgjør 'rimelig vederlag' skal etter forarbeidene (Prop.104 L (2016–2017)) avgjøres ut ifra omfanget av bruken, den økonomiske verdien for overtrederen, vanlig bransjestandard eller praksis og andre konkrete forhold. Vederlaget skal ikke settes lavere enn det beløpet overtrederen hadde måttet betale i vederlag hvis han hadde inngått en avtale om bruk i samme omfang som det overtredelsen gjelder. Det skal ikke tas hensyn til andre omstendigheter ved overtredelsen, slik som overtrederens skyldgrad, fortjeneste e.l. For de tilfeller hvor det etter normale omstendigheter ikke ville kommet til en avtale skal man likevel strekke seg for å estimere hva som ville vært forutsetningene for at en avtale skulle kommet i stand.
Retten mener at det har svært stor verdi for Unibet å assosieres med to nasjonalskatter i fotballsko rett før en landskamp, og med link til og reklame for pengespill.
NFF har fremlagt bevis for hva de mener er 'bransjestandard' i denne saken, i form av en rapport utarbeidet i samarbeid mellom Vegard Arntsen i Sponsor Insight og Bernt Halvard Olderskog i Bolder nor AS. Begge har omfattende erfaring fra sponsorvirksomhet i idretten. Rapporten baserer seg på samtaler med managere for tre attraktive, anonyme idrettsutøvere innen ukjent sportsgren. Disse managerne har bekreftet at et samarbeid med Ødegaard og Haaland antagelig vil koste mer enn samarbeid med øvrige norske idrettsprofiler, og retten forstår det slik at vederlaget til Haaland og Ødegaard vil ligge i øvre sjikt av, og kanskje over, de vederlagsnivåene som er diskutert i rapporten. Etter rettens oppfatning har dette sammenheng både med fotballens popularitet generelt og Haaland og Ødegaards individuelle popularitet, inkludert deres respektive antall følgere i sosiale medier. De intervjuede managerne har videre bekreftet at 'ingen' idrettsutøvere er interessert i enkeltavtaler, og at ingen av dem ville inngått samarbeid med en partner med så negative assosiasjoner som et bettingselskap. Utøvere har i det langt overveiende langsiktige samarbeidspartnere, med et image som matcher utøverens, og hvor utøveren kan gå god for sponsorens merkevare. Rapporten konkluderer med følgende:
For bruk av utøver i tilsvarende kampanje (enkeltkampanje i sosiale medier/egne kanaler), uten at det er nevnt bransje eller merkevare oppgir managerne følgende priser:
Ved vurderingen av hva som er «rimelig vederlag» for den bruken Unibet har gjort, må det etter rettens syn estimeres hva Unibet ville måttet betale for å få rettigheter til å bruke bildet av Haaland og Ødegaard i reklame, fordi 'rimelig vederlag' ifølge forarbeidene uansett ikke skal settes lavere enn dette. Haaland og Ødegaard er blant Norges aller mest ettertraktede sponsorobjekter, som det knytter seg en enorm medieinteresse til, og som har tilsvarende kommersiell markedsverdi. Når landslagsspillere ikler seg landslagsdrakt er det som nevnt NFF som råder over bildene av dem og de kommersielle interessene knyttet til det. Kommersielle aktører kan, mot vederlag, gis rett til å benytte bilder av landslagsutøverne i reklamesammenheng.
NFF er en ideell virksomhet som organiserer landets største idrett på alle nivåer. NFF har totalt sett årlige inntekter på 974 millioner, hvor 120 millioner er knyttet til landslaget. NFFs fire hovedpartnere, Norsk Tipping, Bama, Equinor og Telenor, betaler hver for seg tosifrede millionbeløp for å være hovedpartnere med NFF. En viktig og verdifull motytelse er den adgangen disse fire får til å benytte landslagsspillere i markedsføring. Det er bare disse fire hovedpartnerne som har slik adgang til å benytte landslagsspillerne i markedsføring, og NFFs øvrige 15 samarbeidspartnere har ikke en slik rettighet. Norsk Tipping betaler 64,5 millioner kroner pr år til NFF. Hva de øvrige betaler er ikke offentlig. NFFs partsrepresentant har i retten forklart at NFF aldri ville solgt rettighetene til å bruke landslagsspillerne i en enkeltkampanje, da det nettopp er tilgangen til disse som er attraktivt for de selskapene som går tungt inn med støtte til NFF som hovedsponsor. Alle pengene NFF mottar fra sponsorer, gjennom salg av medierettigheter og annet, benyttes i NFFs virksomhet, til gode for både topp- og breddefotball.
Unibet ville heller aldri fått anledning til å bruke bilder av landslagsspillerne i markedsføring for sin bettingvirksomhet. Dette skyldes både at Unibets virksomhet ikke er lovlig i Norge, og at Norsk Tipping, som NFFs langvarige hovedsponsor, har eksklusive rettigheter innenfor sitt virksomhetsområde. Det må derfor estimeres hva en tilsvarende aktør ville måttet betale. I prisfastsettelsen i sponsormarkedet er det en kjensgjerning at noen sponsorer er mer attraktive enn andre, avhengig av hvordan annonsøren og idrettsprofilens image passer til hverandre. Markedsmekanismer medfører da at de mindre populære sponsorene – de som ikke tilfører noe til utøverens image, eller til og med reduserer utøverens omdømme – må betale mer. Unibet er et slikt selskap, som få eller ingen norske idrettsprofiler ønsker å assosieres med, og som derved vil måtte betale en høyere pris enn f eks BAMA og Breitling. Det er også tydelig at det ikke er attraktivt for utøveren å inngå samarbeid om en enkeltstående kampanje for en sponsor. Retten forstår det slik at det vil trekke prisen for enkeltoppdraget opp.
Rapporten fra Arntsen og Olderskog viser et spenn i vederlagsnivå for enkeltkampanjer fra kr 200 000 til 500 000. Retten mener at vederlaget Unibet ville måttet betale ligger i øvre sjikt av dette, både fordi det er så mange negative assosiasjoner knyttet til å forbindes med et bettingselskap som driver ulovlig i Norge, og fordi Haalands og Ødegaards attraktivitet som sponsorobjekt er blant de høyeste i landet. Retten presiserer at man må legge nivåene på annonseringstidspunktet i 2021 til grunn. Begge spillerne har hatt en eventyrlig utvikling også i tiden etter Unibets annonse, og deres verdi som sponsorobjekt antas å ha økt betydelig siden Unibets annonsering.
Omfanget av bruken er i dette tilfellet relativt beskjeden. Som nevnt innledningsvis dreier det seg om én Instagram-story, synlig i 24 timer og med beskjedne visningstall. Unibet har fremlagt en sakkyndig vurdering fra Rune Brynildsen, som har basert sin alternative vederlagsmodell på verdien av distribusjonen og visningen til publikum. Retten har lagt en viss vekt på den beskjedne bruken, men mener at det sentrale ikke er hva som er verdien av distribusjonen i ulike kanaler, men snarere hva Unibet ville måttet betale for retten til innholdet (å vise det bildet de faktisk viste). Distribusjonen er i liten grad styrende for vederlaget annonsøren må betale til utøveren (for innholdet). En utøver tar betalt for å låne bort sitt renommé til sponsoren / samarbeidspartneren. En sponsor / samarbeidspartner betaler for å få assosiere seg med utøverens personlige særpreg, og valg av medium og eksponeringsmåte har etter rettens syn mindre betydning for det vederlaget en utøver krever for sitt renommé.
Retten mener at hva som er 'rimelig vederlag' ikke påvirkes av at det er snakk om ett bilde hvor begge utøverne er avbildet sammen. Det sentrale er at Unibet assosieres til begge to. Retten finner ikke grunnlag for å si at det i tillegg skal betales vederlag for assosiasjonen til NFF, slik NFF har anført. Dette ligger implisitt i retten til å bruke bilder av de to spillerne i landslagsdrakt.
I Rt-2009-1568 ble snowboardkjøreren Andy Finch tilkjent kr 80 000 i vederlag for å ha prydet forsiden til OL-søknaden til Tromsø2018 uten å ha samtykket til det. Retten mener at vederlagsnivået i dommen ikke er styrende for vederlaget NFF skal tilkjennes for bruken av bildet av Haaland og Ødegaard. Etter rettens oppfatning er det et betydelig grovere brudd på personvernsbestemmelsen å bruke et nærbilde som blikkfang i reklame for ulovlig pengespill enn å pryde forsiden til en OL-søknad i et bilde hvor man kun er identifiserbar for de innvidde. I Andy Finch-dommen var bildet kun en illustrasjon, i denne saken er nærbilde av de to utøverne kjernen og blikkfanget i reklamen, og bildet er påført ulike reklamebudskap for et ulovlig pengespill. Etter rettens oppfatning er den kommersielle verdien i Norge av de to fotballspillerne i vår sak betydelig høyere enn for en utenlandsk utøver i en vesentlig mer perifer idrett. Vederlagsnivået fra Andy Finch-dommen er derfor ikke direkte relevant for denne saken.
Samlet har retten kommet til at rimelig vederlag for den krenkelsen Unibet har begått er kr 900 000.
Dersom inngrep er gjort forsettlig eller grovt uaktsomt er det hjemmel i § 81, 2. ledd for å utmåle dobbelt vederlag. NFF har krevet slikt dobbelt vederlag i saken. I en artikkel av Magnus Hauge Greaker og Camilla Vislie i Immaterialrett, kontrakter og erstatning Harald Irgens-Jensen og Camilla Vislie (red) 2020s 270 skiver forfatterne følgende om grovt uaktsomme og forsettlige krenkelser:
Et inngrep vil være forsettlig hvis inngriperen [...] hadde til hensikt å begå inngrep eller var klar over eller holdt det for sannsynlig at de faktiske omstendighetene som medfører at handlingen bedømmes som et inngrep forelå. Et inngrep vil være grovt uaktsomt hvis inngriperen har handlet på en måte som representerer «et markert avvik fra vanlig forsvarlig handlemåte» (jf Rt-1989-1318 og Rt-2012-1062 Tripp Trapp).
I forarbeidene (Prop.104 L (2016–2017) uttales følgende:
Hvis overtrederen visste eller holdt det for mest sannsynlig at handlingene han har gjennomført utgjorde en overtredelse, vil det foreligge forsett. Uvitenhet om eller misforståelse av rettsregler (rettsvillfarelse) vil normalt ikke kunne frita en handlemåte fra å bli ansett som forsettlig.
Retten mener at Unibet her har opptrådt med forsett, og i hvert fall grovt uaktsomt gjennom et markert avvik fra forsvarlig handlemåte. Retten har lagt vekt på at Unibet har brukt bildet i reklameøyemed, og uvitenhet om eller misforståelse av rettsreglene er uansett Unibets ansvar. Det er etter rettens syn åpenbart ikke unnskyldelig at selskapet kjøpte retten til å bruke bildet av et bildebyrå, og krysset av for at det dreide seg om redaksjonell bruk. Retten mener på denne bakgrunn at Unibet skal betale det dobbelte av rimelig vederlag, hvilket tilsvarer kr 1 800 000. Retten kan ikke se at det fremstår som urimelig at Unibet betaler dobbelt vederlag.
Unibet er et varemerke for pengespill. Varemerket eies og drives av konsernet Kindred, som de to saksøkte selskapene begge er en del av. Unibet har anført at Trannel er feil saksøkt, at det er Kindred som i praksis er ansvarlig for at bildet ble brukt, og at konsekvensen av dette er at Trannel skal frifinnes. Retten er ikke enig i dette. For utenforstående, inkludert Norges Fotballforbund, er det ikke synbart hvilket selskap som er ansvarlig for den konkrete bruken av bildet på Instagram. På Unibets norske nettside er Trannel oppgitt som ansvarlig for nettsidedriften. Trannel er også ansvarlig for den Instagram-kontoen som bildene er brukt på. Den bildebruken som saken gjelder er knyttet til nettopp Unibets spillvirksomhet. Retten mener at Trannel utad fremstår som ansvarlig for bildebruken, og derfor er rett saksøkt i saken. I løpet av saksforberedelsen ble Kindred brakt inn som saksøkt etter anvisning fra Trannel. Konserninterne forhold, som at det er søsterselskapet Kindred som har bestilt bildet kan etter rettens syn ikke medføre at Trannel er uten ansvar. Retten legger til at den interne 'incident report' som er fremlagt i saken er skrevet på Kindreds brevark, men undertegnet selskapet Trannel International Limited, og av styremedlem i nettopp Trannel International. Basert på dette mener retten at begge de saksøkte selskaper er ansvarlige for billedbruken overfor NFF.
Ettersom reglene om vederlag og erstatning gjelder tilsvarende for medvirkning, jf. åndsverkloven § 81, 3 ledd, har det ingen praktisk betydning å fastslå hvilket av selskapene som har gjort hva. De konsernforbundne selskapene kan selv avklare seg imellom hvem som er nærmest til å bære tapet, men overfor NFF hefter de samlet.
NFF har fått medhold i sitt krav om vederlag etter åndsverkloven § 104, og retten mener at NFF har vunnet saken, jf. tvisteloven § 20-1 (2). NFF har da krav på full erstatning for sine rimelige og nødvendige saksomkostninger, jf. tvisteloven § 20-2 (1), jf. § 20-5.
NFF har fremlagt kostnadsoppgave på totalt 532 700, hvorav kr 460 700 er advokatsalær eks mva og kr 72 000 er utgifter til sakkyndigrapport og godtgjørelse til vitner. Norges Fotballforbund har fradragsrett for inngående merverdiavgift, og det skal derfor tilkjennes sakskostnader uten merverdiavgift. Rettsgebyr på kr 6 115 kommer i tillegg. Til sammenligning har Unibets prosessfullmektig fremlagt en sakskostnadsoppgave på kr 856 636, inkludert merverdiavgift og utgifter til sakkyndig. Unibets prosessfullmektig har ikke hatt innvendinger mot sakskostnadskravet fra NFF. Kravet om salær dekker totalt 161 timers arbeid, hvilket er relativt mye for en sak med to dagers hovedforhandling. Retten mener likevel at det er klart at arbeidet blant annet er en følge av Unibets saksopplegg, med en rekke formelle anførsler, inkludert anførsler om at saken var anlagt mot feil saksøkt. Unibet har opplyst at de tilbød NFF å forlike saken på kr 250 000. Retten kan ikke se at et slikt forlikstilbud påvirker ansvaret for sakskostnadene. Retten mener derfor at Unibet må dekke NFFs fulle sakskostnader i saken, og fastsetter Unibets ansvar til kr 538 815, inkludert rettsgebyr.
* * * * *
DOMSSLUTNING
Samboerskapet startet den 20. august 2020 når A sin leiekontrakt for B sin bolig opphørt, og hun ble boende som hans samboer. Det ble inngått en skriftlig samboeravtale i januar 2021 som videreførte eksisterende praksis i samboerskapet. I avtalen gis saksøker en rett til tre måneders oppsigelsestid ved et eventuelt samlivsbrudd. Her foreligger det særlige grunner etter husstandsfellesskapsloven § 3 annet ledd som gjør at saksøker også har krav på å få bruksrett på boligen ut skoleåret. Hun har barn i barne- og ungdomsskolen, og skolebytte midt i skoleåret anses uheldig. Dette anses i være en særlig grunn i norsk rettspraksis. Det er, med unntak av en annonse, ingen ledige utleieboliger i denne skolekretsen pr. dags dato. Saksøker har pådratt seg skader, og måtte sys i oktober. På grunn av nylig operasjon med komplikasjoner er hun ikke i stand til å flytte fra boligen på en god stund, og har derfor bruksrett til boligen. Saksøker står svakere økonomisk og sisalt da hun er skadet/sykemeldt, og har omsorg for to barn på 9 og 14 år, og har lavere inntekt enn saksøkte.
Saksøker ble utestengt fra boligen på kort varsel, uten mulighet til å etablere seg på et nytt bosted først. Sikringsgrunn foreligger. Han har kastet henne ut i avtalt oppsigelsestid, og har hatt ulovlig selvtekt i form av utkastelse/bytting av lås. Det er ikke noe problem om partene må bo sammen. Det er en hybelleilighet knyttet til boligen, som kan benyttes. Årsaken til at man inngikk avtalen om en utflyttingsperiode på tre måneder, er fordi det er den tiden hun normalt vil trenge for en eventuell fraflytting. Nå har også hennes helsesituasjon gjort det umulig for henne å flytte på så kort varsel. Barna hennes har nå vært plassert hos sine to fedre på midlertidig basis. De bor utenfor skolekretsen, noe som umuliggjør en omplassering på sikt.
Det bes om at saken behandles uten forutgående muntlig forhandling, jf. tvisteloven § 32-7 annet ledd. Det foreligger fare for tap ved opphold fordi hun og barna ikke har et annet egnet bosted. En eventuell ventetid før rettsmøte vil føre til at hun taper sine rettigheter.
Det er videre fare for tap av eiendeler dersom saken ikke behandles av retten raskt. Saksøkte har ytret et ønske om å flytte hennes ting på et lagringssted, og gitt uvedkommende adgang til å bo i huset i hennes fravær.
Det nedlegges slike påstander
For at en begjæring om midlertidig forføyning skal kunne tas til følge, må saksøkeren sannsynliggjøre så vel krav som sikringsgrunn, jf. tvisteloven § 34-2. Saksøkeren har her begjært at hun primært skal ha bruksrett til den tidligere felles boligen i frem til utløpet av skoleåret 2022/23, og subsidiært er det nedlagt påstand om at hun skal ha bruksrett til boligen for en periode på tre måneder. Slik retten ser det, bør man først behandle den subsidiære påstanden. Bakgrunnen for dette er at den er mindre omfattende enn den primære påstanden, og knytter seg til de samme vurderingstemaene.
På grunnlag av de opplysninger som er gitt i begjæringen, anser retten det tilstrekkelig sannsynliggjort at det foreligger krav og sikringsgrunn. Selv om det foreligger en avtale som gir saksøker adgang til å bo i boligen i tre måneder etter et eventuelt samlivsbrudd, er det rettens oppfatning at vilkårene i husstandsfellesskapsloven må være oppfylte. Etter husstandsfellesskapsloven § 3 kan en av partene, «når sterke grunner taler for det», få rett til å overta boligeiendom eller andel av boligeiendom som tilhører en annen av partene og som hovedsakelig eller utelukkende har tjent som felles bolig. Lovens krav om «sterke grunner» tilsier at det skal foretas en konkret skjønnsmessig vurdering av partenes interesser og behov. Det fremgår av forarbeidene at det som en veiledende norm bør «være klar overvekt av hensyn som taler for å tilkjenne et husstandsmedlem rett til å overta en bolig som eies av et annet husstandsmedlem», jf. Ot.prp.nr.52 (1990–1991) s. 24. Slik bestemmelsen er uformet, gir den i utgangspunktet partene kun retten til å overta hele boligen alene, og ut fra ordlyden virker det ikke som om det er adgang til å gi en delvis bruksrett som eksisterer parallelt med den andre parten sin bruksrett.
Slik retten ser det, må dette være den klare hovedregel. Skal retten kunne fatte en avgjørelse som innebærer at to tidligere samboere får en parallell bruksrett til en tidligere felles bolig, må det foreligge særlige omstendigheter, et særskilt rettsgrunnlag eller et behov for å ha en midlertidig ordning i en overgangsperiode. Etter rettens vurdering er det både behov for å få til en midlertidig ordning i en overgangsperiode, og det foreligger et særskilt rettsgrunnlag. I samboeravtale av den 17. januar 2021 ble det avtalt at i punkt 14 nr. 3 at
«A har oppsigelsestid på 3 (tre) måneder ved eventuelt samlivsbrudd, dersom hun har behov for dette.»
Slike avtaler skal etter husstandsfellesskapsloven § 4 tas i betraktning ved vurderingen av om et husstandsmedlem skal få rettigheter i boligen etter samlivsbrudd. I Ot.prp.nr.52 (1990–1991) er det vist til at slike avtaler ikke ubetinget bør legges til grunn, men at dersom det dreier seg om en rimelig balansert avtale er det naturlig at avtalen skal legges til grunn (s. 15).
Etter rettens syn må avtalen tillegges betydelig vekt i dette tilfellet. Avtalen inneholder en regulering av hva som skal skje i den umiddelbare tiden etter at samlivsbruddet er et faktum. For de aller fleste, og særlig dem med barn, vil det være krevende å finne en ny bopel på dagen samlivsbruddet er et faktum. I de fleste forhold er det derfor et behov for at den ene samboer gis tid til å områ seg på, før vedkommende flytter ut. Uten at retten har noe statistikk på dette, legges det også til grunn at de fleste tidligere samboere har en kortere eller lengre periode hvor de bor sammen etter at samlivet er brutt. Avtalen har derfor et rimelig innhold, og angir en løsning man også ville kunne kommet frem til ut fra bakgrunnsrettens bestemmelser uavhengig av avtalen. Slik retten ser det foreligger det derfor sterke grunner til at saksøker gis bruksrett til å bli boende i boligen til saksøkte i en periode på tre måneder. Vilkåret om at kravet må være sannsynliggjort, er derfor oppfylt.
Videre mener retten at det er helt klart at det er tilstrekkelig sannsynliggjort at saksøkte har opptrådt på en måte som gir grunn til å frykte at gjennomføringen av kravet ellers ville bli vesentlig vanskeliggjort dersom midlertidig forføyning ikke blir besluttet. Det vises her til at saksøkte har byttet alle låsene til boligen, og ikke svarer på saksøker sine henvendelser. Hun har ikke lenger tilgang til boligen, og det foreligger dermed sikringsgrunn etter tvisteloven § 34-1 bokstav a.
Retten kan ikke se at den skade eller ulempe som saksøkte blir påført ved en slik forføyning står i åpenbart misforhold til den interesse saksøkeren har i at forføyningen blir besluttet, jf. tvisteloven § 34-1 andre ledd. Det er ikke vanskelig å se for seg at det vil kunne bli krevende for saksøkte å måtte bo sammen med saksøker i en overgangsperiode. Retten kan likevel ikke se at hans interesse i at saksøker ikke blir boende står i åpenbart misforhold til den interessen saksøkeren har i at forføyningen besluttes. Det vises her til at saksøker har ett akutt behov for å ha et sted å bo, og at hun har omsorg for sine to små barn. Videre legges det vekt på at det er saksøkte selv som har undertegnet på en avtale hvor dette kan bli et scenario. Man må selv ta ansvar for at man inngår denne typen avtaler. Det kan også vises til at avtalen kun er midlertidig. Til slutt legges det også noe vekt på at boligen har en egen hybelleilighet, og at partene derfor kan finne frem til en løsning som innebærer at de trenger å ha minimal kontakt. Retten kan ikke se at dette vil innebære et brudd på saksøktes rett til privatliv. Det pekes her kort på at avgjørelsen også innebærer en ivaretakelse av saksøkers privatliv, jf. EMK artikkel 8.
På bakgrunn av dette, mener retten at saksøker med barn har krav på å bli boende i boligen i en periode som samsvarer med det avtalte. Da det kun er A som er formell part i saken, vil domsslutningen kun gå ut på at hun har krav på å bli boende i boligen. Retten presiserer imidlertid at tilsvarende vurderinger åpenbart gjør seg gjeldende for hennes barn, og at det kun er formelle årsaker til at disse ikke er nevnt i slutningen.
Når det gjelder saksøkers primære anførsel, anser retten at saksøker ikke har sannsynliggjort at hun har krav på å bli boende frem til utløpet av skoleåret 2022/23. Over har retten redegjort for behovet man har til å få områdd seg etter et samlivsbrudd, og det er også vist til betydningen av at det er inngått en avtale. Slik retten ser det, viser avtalen implisitt at saksøkte skulle bli boende i boligen etter et samlivsbrudd. Dette vises ved at det er spesifisert at saksøker kun kan bli boende i en avgrenset periode. Avtalen fastsetter at saksøker skulle få bli boende i boligen i en periode på tre måneder etter samlivsbruddet, en periode som også virker å være standard oppsigelsestid i husleieforhold, sml. også husleieloven § 9-6. Da avtalen er rimelig og balansert, vil denne være et vektig hensyn for hvorfor saksøker ikke skal gis anledning til å bli boende i boligen frem til utløpet av skoleåret 2022/23.
Selv om hensynet til barna skal ha stor vekt ved denne typen vurderinger, jf. Ot.prp.nr.52 (1990–1991) s. 25 og Grunnloven § 104 annet ledd, kan ikke retten se at hensynet til barna skal tilsi en annen løsning. Det er ingen automatikk i at personer som har barn skal gis rett til å bli boende i den andres bolig. Hvert tilfelle må vurderes konkret. Det fremstår ikke som om barna i denne har noen særskilte behov, i motsetning til det som var tilfellet i LF-2016-80562. Det eldste barnet er beskrevet som robust, og populær, mens retten ikke har mottatt noe informasjon om det yngste barnet. Barna har bodd i boligen i en periode på drøyt to år og fire måneder, og retten kan ikke se at tidsforløpet medfører at deres interesser får større vekt som følger av tiden de har bodd i boligen. Selv om saksøker ønsker at barna skal få bo i boligen ut skoleåret, er det rettens syn at det ikke foreligger slike sterke grunner knyttet til barna som medfører at saksøker får krav på å overta eiendommen frem til sommeren 2023. Det samme er tilfellet når det gjelder saksøkers sykdom. Det er ikke fremlagt dokumentasjon som tilsier at det vil være påkrevd at hun bor i boligen, og ikke kan flytte. Særlig når det tas hensyn til det retten har kommet frem til over.
Når det gjelder saksøkers betaling av vederlag for å bli boende i boligen, følger det av husstandsfellesskapsloven § 3 fjerde ledd, jf. ekteskapsloven § 69 første ledd at leieverdien skal fastsettes ved skiftetakst dersom partene ikke er enige. I denne saken foreligger det en avtale, som sier at saksøker skal betale kr 4 000 til saksøkte for hver to ukers botid. Dette avtalepunktet står i umiddelbar tilknytning til punktet som sier at saksøker kan bli boende i boligen i tre måneder ved samlivsbrudd. Retten legger derfor til grunn at partene er enige om verdien, og at saksøker skal betale kr 2 000 i uken til saksøkte for å bli boende i hans bolig.
Når det gjelder varigheten av bruksretten, er det avtalt at denne skulle være på tre måneder. Saksøker har imidlertid blitt nektet å bli boende i boligen siden den 28. september 2022. Dette var ca. en uke etter at samlivet var et faktum. Retten har i begrunnelsen over pekt på at hensynet til å områ seg, er viktig i denne typen saker. Det er også vist til avtalen. Slik retten ser det, må tiden saksøker har blitt nektet å bo i boligen gå til fradrag i tre måneders perioden. Selv om hensynet til at man gis tid til å områ kan sies ikke å bli påvirket av om man rent faktisk bor i boligen eller ikke, mener retten at om man kastes ut på kort varsel, får man ikke den tid og ro man trenger til å finne noe permanent. Fokuset i slike situasjoner flyttes over til å finne ut hvordan man skal klare seg på mye kortere sikt. Videre vises det til at når man har avtalt en oppsigelsestid på tre måneder, vil det innebære at den som uberettiget kaster ut den andre, i praksis ville kunne brutt avtalen uten noen konsekvenser om tremånedersperioden skulle ha blitt regnet i tiden saksøker ikke bodde i boligen. Retten mener derfor at man ikke skal hensynta perioden saksøker har vært ute av boligen ved beregningen av tre månedersperioden.
I tilknytning til beregningen av selve tremånedersperioden, foreligger det to alternativer for fastsettelsen av denne. Den kan ta utgangspunkt i tiden fra dato til dato, eller følge regelen om at perioden regnes først fra utløpet av måneden oppsigelsen ble fremsatt. Ut fra slik kontrakten er utformet, hvor uttrykket «oppsigelsestid» er benyttet, mener retten at denne må regnes fra utløpet av kalendermåneden oppsigelsen ble fremsatt. Terminologien er lik den som vanligvis brukes i husleie- og arbeidskontrakter, hvor denne løsningen er valgt, jf. husleieloven § 9-6 første ledd, og arbeidsmiljøloven § 15-3 fjerde ledd. Retten mener her i tråd med husstandsfellesskapsloven § 4 at avtalereguleringen bør få stor, her avgjørende, vekt. Siden saksøker ble kastet ut den 28. september, og det da var to dager igjen av måneden, fastsettes hennes bruksrett til boligen til 3 måneder fastsatt dato til dato, tillagt 2 dager. Perioden beregnes fra gjeninnflyttingen. Retten setter innflyttingsdato til den 10. november 2022, og utflyttingsdatoen blir dermed den 12. februar 2023.
Etter resultatet skal saksøkeren tilkjennes sakskostnader, jf. tvisteloven § 32-10, jf. § 20-2 første ledd. Det bedt om dekning av sakskostnadene, men det er ikke fremsatt noen kostnadsoppgave. Begjæringen har blitt utarbeidet i samarbeid med advokater hos Huseiernes landsforbund og forsikring. Det anses derfor for å ha påløpt kostnader. Retten har ikke veiledningsplikt om angivelsen av disse, jf. HR-2017-1254-U, og fastsetter saksomkostningene skjønnsmessig til kr 5 000 inkl. mva.
Retten har funnet at det er fare ved opphold, og har truffet avgjørelse i saken uten at partene har vært innkalt til muntlig forhandling, jf. tvisteloven § 32-7 annet ledd. Det vises her kort til at saksøker har et umiddelbart behov for bolig, og at en behandling av saken uten muntlig forhandling har vært nødvendig for at hun har fått skulle ivareta sine rettigheter. Av samme grunn har saksøkte heller ikke fått anledning til å uttale seg før beslutning ble fattet.
Saksøkte kan ikke avverge forføyningen ved å stille sikkerhet.
Retten overlater gjennomføringen av den midlertidige forføyningen til namsmannen.
SLUTNING
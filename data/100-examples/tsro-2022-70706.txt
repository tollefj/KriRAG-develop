A, født [00.00.1981], ble ansatt som sikringsleder i [virksomhet] AS (heretter [virksomhet]) med tiltredelse den 19.08.2013. En sikringsleder har det overordnede ansvaret for valg av metode og sikkerhetsmessig gjennomføring av oppdrag som utføres ved arbeid i tau.
[virksomhet] driver virksomhet innen isolasjon-, stillas- og overflatebehandling rettet mot olje- og gassindustrien i Norge. Selskapet har rundt 1300 ansatte og gjennomfører store utbyggings-, vedlikeholds- og modifikasjonsarbeider onshore og offshore, hvor industriell klatring i tau inngår som en viktig del av arbeidet.
Partene er enige om at det ikke har vært noe å utsette på As arbeidsutførelse eller hans atferd på arbeidsplassen, frem til hendelsen som danner grunnlaget for saken. Tvert i mot beskrives A som en dyktig og godt likt medarbeider hos [virksomhet].
Den 15. – 16.03.2022 arrangerte [virksomhet] en sikringsledersamling på Thon Hotell Bergen som ledd i ivaretakelsen av sine plikter etter sertifiseringsordningen i NS 9600 – Arbeid i tau. Til stede var cirka 15 sikringsledere, herunder A, enkelte andre ledere og teknisk personale, samt to medarbeidere fra HR-avdelingen; personalleder B og HRmedarbeider/kurs og kompetanse C.
Partene er enige om at A opptrådte upassende overfor C under/etter middagen den 15.03.2022. Som følge av dette mottok A den 28.03.2022 avskjed fra stillingen som sikkerhetsleder.
A har bestridt gyldigheten av avskjeden. Forhandlinger etter arbeidsmiljøloven § 17-3 ble avholdt 11.04.2022 uten at partene kom til enighet.
Ved stevning til Møre og Romsdal tingrett av 12.05.2022 tok A ut søksmål mot [virksomhet] med krav om at avskjeden kjennes ugyldig og krav om erstatning. [virksomhet] innga tilsvar den 16.06.2022 og ba seg frifunnet i saken. Saken ble samtidig begjært overført til Sør-Rogaland tingrett som rett verneting. Etter enighet mellom partene ble saken overført til Sør-Rogaland tingrett som begjært.
I planmøte den 18.08.2022 ble hovedforhandling berammet til 14.11.2022.
Hovedforhandlingen måtte imidlertid utsettes på grunn av sykdom, og ble i stedet avholdt 31.11.2022 og 01.12.2022. Begge parter møtte til hovedforhandling med sine prosessfullmektiger og avga forklaring. HR-Manager D fungerte som stedfortreder for [virksomhet] etter tvisteloven § 2-3 første ledd. Retten mottok for øvrig forklaring fra den forulempede arbeidstakeren, C, E, som også var til stede på sikkerhetsledersamlingen, personalleder B og HRdirektør F, i tillegg til at skriftlige bevis ble gjennomgått.
Avskjeden av A er urettmessig og i strid med arbeidsmiljøloven § 15-14, både som følge av at det ikke foreligger grunnlag for avskjed og mangler ved saksbehandlingen.
A bestrider ikke at han utviste dårlig dømmekraft den 15.03.2022 og at det er grunnlag for å bebreide ham for måten han opptrådte på overfor C. Det dreier seg imidlertid om et engangstilfelle som A har beklaget i ettertid. A har også vært villig til å pålegge seg alkoholforbud for å forsikre andre om at tilsvarende ikke vil gjenta seg. Ved belastende faktum skjerpes kravet til bevis, jf. Rt-2014-1161.
Terskelen for avskjed er høy, og høyere enn for oppsigelse da rettsvirkningen er mer inngripende. Avskjed er etter lovens ordlyd betinget av «grovt pliktbrudd eller vesentlig mislighold», men det er ikke i seg selv tilstrekkelig. Selv når det kan konstateres slikt mislighold, suppleres vurderingen av rimelighetssensur og krav til forholdsmessighet, jf. blant annet Rt-2005-518.
[virksomhet]s anførte nulltoleranse for seksuell trakassering er uklar. Uansett må [virksomhet] følge lovens krav til avskjed, og kan ikke oppstille egne regler for hvordan det skal reageres på ansattes pliktbrudd.
Hendelsen er ikke tilstrekkelig grov til å kunne begrunne avskjed, og [virksomhet] hadde ikke behov for å sette A ut av stilling med umiddelbar virkning. Avskjed var ikke nødvendig for å oppfylle [virksomhet]s arbeidsgiveransvar etter arbeidsmiljøloven §§ 4-1 og 4-3, jf. likestillings- og diskrimineringsloven § 13 sjette ledd.
Avskjeden fremstår på denne bakgrunn som urimelig og uforholdsmessig.
I tillegg kommer at [virksomhet] har foretatt en forhastet saksbehandling uten tilstrekkelige undersøkelser og bredde i vurderingene. Dette er i seg selv nok til at avskjeden må anses urettmessig.
På denne bakgrunn kreves avskjeden kjent ugyldig, jfr. arbeidsmiljøloven § 15-14 tredje ledd, og det kreves erstatning etter bestemmelsens fjerde ledd for så vel økonomisk som ikke-økonomisk tap.
Det er ikke grunnlag for å opprettholde avskjeden som en saklig oppsigelse etter arbeidsmiljøloven § 15-14 tredje ledd. De samme hensyn er relevante ved vurderingen av oppsigelsesspørsmålet, og innebærer at [virksomhet] heller ikke kan få medhold i at arbeidsforholdet kan bringes til opphør etter den lavere terskel som gjelder etter arbeidsmiljøloven § 15-7. Dersom retten vurderer at det foreligger saklig grunn for oppsigelse, skal A tilkjennes erstatning for lønnstap som om han sto i stilling under sakens behandling og oppreisningserstatning.
A nedla slik påstand:
Avskjeden av A er rettmessig og gyldig, jf. arbeidsmiljøloven § 15-14.
A utsatte 15.03.2022 C for seksuell trakassering og/eller utilbørlig opptreden på arrangement i regi av arbeidsgiver. Atferden pågikk over tid, og vedvarte til tross for at C gjentatte ganger ga uttrykk for at As handlinger var uønskede. Det gjelder alminnelig krav til bevis der hensynet til tredjepart veier tungt, jf. Rt-2014-1161.
A har gjort seg skyldig i alvorlig tillits- og pliktbrudd som representerer et vesentlig mislighold av arbeidsavtalen, jf. arbeidsmiljøloven § 15-14 første ledd. Likestillings- og diskrimineringsloven § 13 oppstiller forbud mot seksuell trakassering. I tillegg kommer at [virksomhet] har nulltoleranse mot seksuell trakassering, slik det fremgår av § 10 i arbeidsreglement utarbeidet etter avtale med tillitsvalgte i bedriften. Å avstå fra slik opptreden ligger i kjerneområdet for As ulovfestede lojalitetsplikt. Han hadde også en avtalefestet plikt til det samme gjennom at arbeidsavtalen henviser til Arbeidsreglementet.
[virksomhet] har som arbeidsgiver en aktivitetsplikt for å sikre at ansatte ikke utsettes for trakasserende og/eller utilbørlig adferd av kollegaer, jf. arbeidsmiljøloven §§ 4-1 og 4-3, samt likestillings- og diskrimineringsloven § 13 sjette ledd. Arbeidsgivere må innvilges et betydelig handlingsrom for ivaretakelse av dette ansvaret, herunder hva gjelder vurdering av arbeidsrettslige konsekvenser for den ansvarlige. For [virksomhet] var det avgjørende å gi et klart signal i organisasjonen om at atferd av den aktuelle karakter, ikke aksepteres. Avskjed fremsto på denne bakgrunn som det eneste adekvate tiltaket.
Ved avskjed på grunnlag av grove pliktbrudd har interesseavveining og sosiale forhold liten vekt. Handlingens grovhet tilsier i dette tilfelle med styrke at avskjeden ikke er noen urimelig reaksjon.
Saksbehandlingen har videre vært forsvarlig i alle ledd. [virksomhet] foretok grundige undersøkelser av faktum og vurderte alle relevante forhold før beslutning om avskjed ble fattet. Det foreligger i hvert fall ingen feil som har virket inn på beslutningen.
Når avskjeden er rettmessig og gyldig, er det ikke grunnlag for erstatning etter arbeidsmiljøloven § 15-12 andre ledd.
Subsidiært, gjør [virksomhet] gjeldende at As pliktbrudd gir grunnlag for oppsigelse, jf. arbeidsmiljøloven § 15-7 jf. § 15-14 tredje ledd.
Dersom avskjeden opprettholdes som en gyldig oppsigelse, skal erstatningen beregnes til tapt lønn ut oppsigelsestiden.
Under enhver omstendighet er det ikke grunnlag for erstatning for ikke-økonomisk tap (oppreisning) etter arbeidsmiljøloven § 15-12 andre ledd, som følge av As sterkt klanderverdige opptreden.
[virksomhet] nedla slik påstand:
Vilkårene for avskjed i arbeidsforhold fremgår av arbeidsmiljøloven § 15-14 første ledd, som har slik ordlyd:
«Arbeidsgiver kan avskjedige en arbeidstaker med påbud om øyeblikkelig fratreden dersom denne har gjort seg skyldig i grovt pliktbrudd eller annet vesentlig mislighold av arbeidsavtalen».
Bestemmelsen bygger på et kontraktsrettslig prinsipp som går ut på at arbeidsgiver kan si seg fri fra sine forpliktelser etter arbeidsavtalen ved kvalifiserte forgåelser fra arbeidstakers side, tilsvarende heving i kontraktsretten, jf. Rt-1955-403.
Arbeidsavtalens karakter og sentrale betydning for den enkelte arbeidstaker har likevel ført til at det kontraktsrettslige perspektivet med årene er kommet mer i bakgrunnen, jf. Fougner m.fl.; Arbeidsmiljøloven lovkommentarer, oppdatert per 01.07.2019. Retten viser videre til redegjørelsen i Fougner; Norsk Arbeidsrett 2019 punkt 34.5.2 om økt vekt på individuelle hensyn og rimelighet i stillingsvernssaker, hvor det på side 851 står:
«Vurderingen i en avskjedssak nærmer seg nå saklighetsvurderingen og avveiningsmåten ved oppsigelse, der man setter virksomhetens og den ansattes behov opp mot hverandre. Et sitat fra Rt-2005-518 illustrerer helhetsvurderingen som i dag må foretas: «Etter rettspraksis beror ikke vurderingen kun på det aktuelle misligholdets art og alvor. Avskjed må – etter en bredere helhetsvurdering hvor det tas hensyn til de ansattes og bedriftens forhold – ikke fremstå som en urimelig eller uforholdsmessig reaksjon, jf. for eksempel Rt-1988-1188.» Sitatet går nå igjen i dommer i avskjedssaker. Domstolene har her langt på vei innført et krav til saklig grunn i betydningen rimelighetskrav og har fjernet seg vesentlig fra lovens ordlyd, som angir en ren misligholdsbetraktning i avskjedssakene.»
Vurderingen av en avskjeds rettmessighet beror etter dette på en bred helhetsvurdering, hvor begge parters interesser spiller inn.
Tilsvarende gjelder for saklighetsvurderingen etter arbeidsmiljøloven § 15-7 som gjelder for oppsigelse, selv om terskelen for en slik reaksjon ligger lavere enn for avskjed. Vurderingstema etter bestemmelsen ble av Høyesterett oppsummert slik i Rt-2009-685:
«Med utgangspunkt i oppsigelsesgrunnlaget og arbeidsavtalen gir bestemmelsen anvisning på en konkret skjønnsmessig avveiing av virksomhetens og den ansattes interesser. Spørsmålet er om det etter en samlet avveiing av begge parters behov, anses rimelig og naturlig at arbeidsforholdet bringes til opphør. Terskelen for å si opp en ansatt er høy, og arbeidsgiver må kunne vise til gode grunner.»
Denne normen ble også gjentatt av Høyesterett i Rt-2011-1674.
Det skal videre nevnes at domstolene har full prøvingsrett i oppsigelses- og avskjedssaker, slik det første gang ble uttrykt av Høyesterett i Rt-1984-1058 (som gjaldt oppsigelse):
«Det er etter min mening domstolenes oppgave å prøve om regelen er riktig anvendt i det konkrete tilfellet. Dette innebærer at domstolene kan prøve om oppsigelsen bygger på et riktig og fyldestgjørende faktisk grunnlag, om den begrunnelse som ligger til grunn bygger på relevante argumenter, om vurderingen har tilstrekkelig bredde, således også om avveiningen omfattet de rimelighetshensyn som her gjør seg gjeldende i forhold til arbeidstakeren.»
Prøvingsretten omfatter altså også selve arbeidsgiverskjønnet, herunder den konkrete avveiningen av om avskjed/oppsigelse er en rimelig reaksjon på svikt og klanderverdige forhold hos arbeidstaker, jf. Johansen og Stueland; Arbeidsmiljøloven – Kommentarer og praksis, 2. utgave 2015 s. 776 og Fougner; Norsk arbeidsrett 2019, s. 848.
Partene er noe uenige om hvilket beviskrav retten skal anvende ved fastleggelsen av det faktiske grunnlaget for avskjeden. Slik denne saken ligger an, er det ikke nødvendig for retten å ta stilling til partenes anførsler på dette punktet. Bevisførselen etterlater et nokså entydig bilde av hendelsen den 15.03.2022 og faktum fremstår som avklart, i hvert fall så langt det er av betydning for rettens vurderingen av saken.
Forklaringene i saken, fremstår – med den reservasjon at A angir å ha hull i hukommelsen fra den aktuelle kvelden – i det vesentligste som sammenfallende. Sakens dokumenter underbygger forklaringene som ble gitt. Etter bevisførselen legger retten til grunn følgende hendelsesforløp:
A og C møttes første gang på sikkerhetsledersamlingen 15. – 16.03.2022. De hadde tidligere hatt noe jobbrelatert kontakt per telefon og e-post, men aldri møttes fysisk ettersom A var ansatt offshore, mens C har sitt arbeidssted på [virksomhet]s hovedkontor i [sted].
På seminarets første dag ble det faglige programmet avsluttet ca. kl. 16.00. Deltakerne var deretter ute på en felles aktivitet på «Fangene på fortet», før de dro tilbake til hotellet i 19tiden. Kl. 20.00 ble det servert felles 3-retters middag. Arbeidsgiver spanderte en øl på «Fangene på fortet», en aperitiff før middag og vin til maten. For øvrig var det tilgang til bar for kjøp av egen drikke.
A og C hadde ingen særlig kontakt under det faglige opplegget eller på den etterfølgende aktiviteten på «Fangene på fortet». Under middagen satt de et stykke fra hverandre, og i utgangspunktet hadde de derfor heller ikke kontakt til bords. På et tidspunkt forlot C bordet for å gå på toalettet. Hun ble da stanset av A ved døren til toalettet, hvor han spurte om hun «var så uskyldig som hun så ut». Da C svarte bekreftende på det, fulgte A opp med spørsmål om hun var sikker på det. Spørsmålene ble gjentatt flere ganger, før samtalen ble avsluttet ved at C gikk inn på toalettet. Etter toalettbesøket gikk C tilbake til sin plass ved bordet, hvor hun fullførte måltidet uforstyrret av A.
Etter at middagen var avsluttet ble det en ledig plass ved bordet overfor C. A satte seg på den ledige plassen og forsøkte å innlede en samtale med C. På grunn av støynivået var det ikke lett å føre en samtale over bordet. Etter kort tid flyttet A seg derfor over på Cs side av bordet, og satte seg ved siden av henne da det ble en ledig plass der. De neste 1-2 timene vekslet A og C mellom å samtale seg i mellom og å delta i samtaler med andre kolleger rundt bordet.
A satt til tider tett inntil C og snakket inn i øret hennes, mens han kom med upassende spørsmål og uttalelser, som kan sammenfattes omtrent slik:
Rekkefølgen på de ulike utsagnene er noe uklar for retten, uten at det anses å være av betydning. Enkelte av utsagnene ble også gjentatt flere ganger. C ble beklemt av As seksualiserte prat, og forsøkte å le bort spørsmålene, skifte tema eller rette oppmerksomheten mot samtaler med andre kolleger. På direkte spørsmål fra A bekreftet C at hun syns måten han snakket til henne på var ubehagelig, men det smilte og lo han bare av.
Ved en anledning tok A på leggen eller låret til C. Det førte til at hun trakk seg tilbake, noe A oppfattet som et tegn på at hun ikke ønsket fysisk kontakt. Han gjorde ingen fysiske tilnærmelser overfor C etter det.
En annen seminardeltaker, E, observerte på et tidspunkt at A gjorde C ukomfortabel. E spurte derfor C om hun trengte hjelp til å få ham vekk. C ønsket imidlertid ikke å lage noe oppstyr, og takket nei til tilbudet idet hun hevdet å ha kontroll over situasjonen.
Rundt kl. 22.30-23.00 fikk C nok av A og gikk på hotellrommet for å legge seg. Det var på dette tidspunktet oppbruddstemning i forsamlingen og kun et fåtall av deltakerne fortsatte festen, heriblant A.
Under hovedforhandlingen var As beruselsesgrad tema. C oppfattet ikke A som spesielt full, mens A selv hevdet at han var overstadig beruset. I sin forklaring for retten beskrev E A som «ikke edru, men heller ikke ekstremt full». Det fremgår imidlertid av en e-post fra B av 18.03.2022, hvor hun redegjorde for hendelsen til HR-Manager D, at E den gang oppga at A var «stupfull» da de var på vei i seng – noe som skal ha skjedd før midnatt.
Etter bevisførselen er det rettens klare oppfatning at As atferd og dårlige dømmekraft i situasjonen, hadde sammenheng med alkoholinntak. Betydningen av det kommer retten tilbake til. Retten legger videre til grunn at A ikke var alene om å drikke mer enn han burde ha gjort. Det vises i denne sammenheng til Es forklaring om at flere var beruset, samt til forklaring fra A om at han traff på en kollega som kastet opp på toalettet påfølgende dag.
Retten nevner videre at A samme kveld også dyttet en annen kvinnelig kollega over bordet og simulerte samleiebevegelser. E forklarte i retten at kvelden var preget av mye «lått og løye», og at alle – inkludert den kvinnelige kollegaen – moret seg over hendelsen. As atferd i denne sammenheng er ikke påberopt av [virksomhet] som grunnlag for avskjeden. Når retten likevel trekker episoden frem, er det fordi den sier noe om stemningen den aktuelle kvelden og kulturen blant kollegaene.
Morgenen den 16.03.2022 fortsatte det faglige opplegget kl. 09.00. Både A og C var til stede, men hadde ikke kontakt. I lunsjen forsøkte de begge å møte den andres blikk, uten å lykkes med det. C forklarte i retten at hun oppfattet A som flau. Det var nok en riktig antagelse. A forklarte på sin side at han forsto det slik at C syns det var ubehagelig å møte ham, hvilket nok også stemte, selv om C i retten også ga uttrykk for at hun hadde håpet på en beklagelse fra A.
Partene er enige om at A ikke har utsatt C for nye krenkelser etter det som her er beskrevet.
Etter lunsj den 16.03.2022 var representantene fra HR ferdige med sine bidrag til sikkerhetsledersamlingen, og C tok flyet til [sted] sammen med B. På hjemreisen antydet C overfor B hvordan hun var blitt behandlet av A kvelden før, men forholdene lå ikke til rette for å gå i detalj om hva som hadde skjedd.
Saken ble fulgt opp dagen etter ved at både B og HR-direktør F hadde utdypende samtaler med C. B forhørte seg også med E som mulig vitne til hendelsen, og kanskje også flere av deltakerne, uten at retten er sikker på det.
Etter disse undersøkelsene redegjorde B relativt utførlig for hendelsen i en e-post til HR-Manager D av 18.03.2022. Innholdet i denne e-posten samsvarer i grove trekk med det faktum som er lagt til grunn av retten ovenfor.
Basert på dette ble A den 18.03.2022 innkalt til drøftelsesmøte som skulle finne sted tirsdag 22.03.2022. Han ble ikke informert om bakgrunnen for møtet, og måtte selv ta kontakt med arbeidsgiver for å informasjon om det. I telefonsamtale med B den 21.03.2022 fikk A opplyst at det dreide seg om seksuell trakassering overfor C den 15.03.2022, men han fikk ingen konkret opplysninger om hva anklagene mot ham gikk ut på. Retten legger til grunn at det var ubehagelig for A – som på grunn av beruselse den aktuelle kvelden ikke hadde klart for seg hva som hadde foregått. Flere av [virksomhet]s vitner ga i retten uttrykk for en magefølelse om at det påståtte hukommelsestapet ikke er reelt, men retten ser ingen grunn til å tvile på det.
I telefonsamtalen med B spurte A om det fra arbeidsgivers side var greit at han tok kontakt med C for å beklage oppførselen sin, og om hun trodde C ville sette pris på det. Med støtte fra B ringte A samme dag til C og ba om unnskyldning. Retten legger til grunn at telefonsamtalen med C forløp greit. C ønsket ikke å utdype hva A hadde gjort og sagt, men bekreftet på spørsmål fra A at han ikke hadde opptrådt spydig eller nedlatende mot henne. I sin forklaring for retten ga C uttrykk for at hun ikke opplevde å få en fullgod unnskyldning fra A idet han angivelig ikke husket alt som hadde skjedd. Gitt at hukommelsestapet vurderes som reelt, har retten vanskelig for å se hvordan A skulle gitt en mer dekkende unnskyldning. Det er ingen holdepunkter for at A forsøkte å bagatellisere egen oppførsel overfor C eller legge skylden på henne.
Drøftelsesmøtet ble etter dette avholdt på Teams den 22.03.2022 kl. 09.00 i henhold til innkallingen. A stilte med bistand fra tillitsvalgt G. Fra arbeidsgiver møtte D og B. Drøftelsesmøte ble kortvarig, og allerede kl. 09.37 ringte B til A for å meddele ham arbeidsgivers beslutning. Anropet ble ikke besvart fordi A enda ikke hadde logget seg ut av videomøtet, hvor han hadde en etterfølgende prat med tillitsvalgt. En liten time senere ringte B på nytt og fortalte A at [virksomhet] hadde besluttet å gi ham avskjed med mulighet for i stedet å si opp selv med umiddelbar virkning. A fikk også beskjed om at «ikke alle broer var brent». I e-postkorrespondanse av 23. og 24.03.2022 utdypet B dette til å bety at A ville bli vurdert for ny ansettelse dersom han søkte jobb i [virksomhet] etter minst ett år.
Fredag 25.03.2022 fikk A frist ut dagen for å ta stilling til om han ville si opp selv eller motta den varslede avskjeden. A stilte spørsmål ved arbeidsgivers reaksjon i saken og ba av ulike årsaker om utsatt frist til tirsdag kl. 16.00. Forespørselen ble først avslått, før fristutsettelse ble innvilget til mandag morgen kl. 08.00.
I e-post fra A til B og D av 28.03.2022 kl. 00.28 beklaget A for det han hadde sagt til C den 15.03.2022. A fremholdt videre at han ville «bidra på alle mulige måter for å forsikre bedriften og C om at noe lignende ikke vil skje igjen», med konkret forslag om at han kunne avstå fra alkohol på fremtidige jobbarrangementer. Endelig argumenterte A for at det ikke var grunnlag for avskjed eller oppsigelse, og ba om å få fortsette i [virksomhet].
Senere samme dag ble A meddelt formell avskjed.
Etter rettens vurdering er det flere ting å utsette på [virksomhet]s saksbehandling og vurderinger i saken.
Drøftelsesmøtet den 22.03.2022 fremstår for retten som lite annet enn et pliktløp for å oppfylle arbeidsmiljølovens prosessuelle krav.
[virksomhet] har argumentert med at beslutningen om avskjed kom raskt etter drøftelsesmøtet fordi det var gjort grundige overveielser i forkant og A ikke kom med opplysninger som stilte selve hendelsen i et annet lys enn hva allerede innhentet informasjon tilsa. Til dette vil retten bemerke at [virksomhet] i liten grad kan sies å ha lagt forholdene til rette for å sikre kontradiksjon om sakens faktiske sider, så lenge A kun ble informert om anklagene mot ham på et helt overordnet nivå. Forsømmelsen på dette punktet er likevel av liten betydning for vurderingen av avskjedens gyldighet. Heller ikke etter at faktum ble presentert for A mer i detalj, har han kommet med opplysninger som ville vært egnet til å påvirke arbeidsgivers vurdering av selve hendelsen. Som allerede nevnt bestrider ikke A at beskrivelsen av hans atferd overfor C er riktig.
Når det gjelder opplysninger om hvilke konsekvenser en avskjed vil få for A, kan det stille seg noe annerledes. I arbeidsgivers referat fra drøftelsesmøte, som A først fikk oversendt den 25.03.2022, fremgår:
«På spørsmål om hvilke konsekvenser det ville ha for ham dersom han skulle miste jobben hos [virksomhet], var A sikker på at han ville kunne få jobb hos noen andre og at det ikke ville føre til store økonomiske konsekvenser for ham.»
Under hovedforhandlingen ble det diskutert om referatet gir et unyansert bilde av hva som faktisk ble sagt i drøftelsesmøtet eller om det er As situasjon som har endret seg i ettertid. Det fremgår av referat fra forhandlingsmøte den 11.04.2022 at dette også var tema der. Spørsmålet er etter rettens oppfatning uten særlig betydning for saken. Det må uansett legges til grunn at [virksomhet] ikke var særlig interessert i å utforske eller vurdere hvilke konsekvenser en avskjed ville få for A, noe som også gjenspeiles i selskapets anførsler i søksmålet.
A forklarte i retten at han på tidspunktet for drøftelsesmøte så for seg at han ville kunne leie seg inn som biloppretter på et bilskadesenter. I ettertid har det imidlertid vist seg at bilskadesenteret ikke har hatt behov for As tjenester som forutsatt, og han har etter avskjeden kun hatt sporadiske inntekter herfra. Arbeidet er også lønnet klart lavere enn avtalt lønn i [virksomhet].
På tidspunktet for avskjeden var A innkalt til kurs for resertifisering som sikkerhetsleder. Kurset ble imidlertid kansellert av [virksomhet] da arbeidsforholdet ble bragt til opphør. A forsøkte i privat regi å få plass på et annet kurs før papirene utløp, men lykkes ikke med det. Avskjeden har dermed ført til at A mangler nødvendige papirer for å kunne fungere som sikkerhetsleder, noe som både gir ham en ulempe i konkurransen om slike stillinger og et åpenbart forklaringsproblem dersom han skal søke tilsvarende arbeid. A har derfor kviet seg for å søke jobb som sikkerhetsleder. Han har derimot søkt en rekke andre jobber uten å få tilslag.
Etter rettens vurdering har avskjeden ikke fått konsekvenser for A som kan sies å være upåregnelige for [virksomhet], om det så skulle stemme at A i drøftelsesmøtet var noe optimistisk med tanke på egne arbeidsmuligheter. Økonomisk usikkerhet er uansett bare ett av flere aspekter ved en avskjed. I tillegg kommer følelsesmessige og sosiale belastninger som ofte vil være vel så inngripende for den det gjelder. Avskjed vil så godt som alltid ramme en arbeidstaker hardt, og det er noe arbeidsgiver må ta høyde for ved valg av reaksjon. At det også var tilfelle for A skulle [virksomhet] i det minste forstått da A takket nei til tilbudet om å si opp selv.
Etter bevisførselen er det ikke tvilsomt at [virksomhet] allerede i forkant av drøftelsene med A hadde bestemt seg for hva utfallet av saken måtte bli, med et lite forbehold for at A kunne ha ny informasjon om selve hendelsen den 15.03.2022. Reaksjonsspørsmålet var [virksomhet] ikke åpen for å diskutere, verken med A eller den tillitsvalgte. Det siste også i strid med saksbehandlingsregelen i [virksomhet]s arbeidsreglement § 10 tredje ledd som sier:
«Før avskjedigelse finner sted skal arbeidsgiveren eller den han har fullmakt til det konferere med arbeidstakerens tillitsvalgte, med mindre arbeidstakeren selv ikke ønsker dette»
Det summariske drøftelsesmøtet var ikke egnet til å gi tillitsvalgt G mulighet for å gi innspill til relevante vurderinger før beslutningen om avskjed reelt sett ble tatt. Gitt sakens alvorlighet, kan det også stilles spørsmål ved om A skulle vært oppfordret til å søke bistand fra sin fagforening sentralt.
Etter rettens vurdering bærer prosessen som ledet frem til avskjeden av A, preg av at [virksomhet] har hatt en for ensidig tilnærming til saken og et overdrevent fokus på å vise handlekraft.
[virksomhet]s innfallsvinkel kommer godt til uttrykk i referat fra forhandlingsmøtet den 11.04.2022. Fra protokollen hitsettes:
På spørsmål om arbeidsgiver så noen argumentet eller hensyn mot avskjed, opplyste B at de ikke hadde noen argumenter mot avskjed. D supplerte at de ikke så noen argumenter som tilsa at det ikke skulle være avskjed.
Arbeidstaker spurte om det ikke finnes rom for å forsøke et videre ansettelsesforhold etter et slikt feiltrinn, selv om A har lagt seg flat og beklaget overfor den forulempede kollega og bedriften, og for øvrig underlegger seg et hvert tiltak bedriften måtte ønske.
Arbeidsgiver opplyste at det var en alvorlig hendelse, at noen ganger er det rom for feiltrinn, men at det ikke alltid er slik at skal reageres med en advarsel. Det er viktig å beskytte de ansatte og det skal være trygt å gå på jobb.
D presiserte at hvorvidt det er rom for feiltrinn er avhengig av type feiltrinn. Her hadde C sagt at opptreden var plagsom og bedt arbeidstaker om å slutte, men han gjorde ikke det.
D uttalte videre at i lys av signaleffekten for den som er utsatt og andre, er det vanskelig å komme vekk fra at ansettelsesforholdet må avsluttes. Ellers gir man et signal om at dette ikke er alvorlig.
På spørsmål om hvordan arbeidsgiver har oppfattet arbeidstakers reaksjon på saken og hans holdning til den, opplyste B at de opplever at A er veldig lei seg.
D presiserer at de ser på selve hendelsen. De kan ikke se på om den ansatte reagerer bra med å legge seg flat eller dårlig med å bagatellisere. Man vurderer ikke den ansattes reaksjon i ettertid. Det kan ikke være slik at den som er ydmyk beholder jobben, og de som ikke er det må miste jobben. Signaleffekten er den samme uavhengig av hvordan den ansatte har reagert.
På spørsmål om det er andre viktige forhold arbeidsgiver har vektlagt i vurderingen opplyser D at det er det egentlig ikke. (...) Handlingen og alvorlighetsgraden i denne, da er det lite rom for å vurdere andre forhold. Arbeidsgiver presiserer at A blir regnet for å være dyktig, og en som selskapet isolert sett gjerne skulle beholdt, men det blir helt feil å ta sånne hensyn.
På spørsmål om det har noen betydning at A har vært ansatt i ni år med gode skussmål, svarer arbeidsgiver at de som har vært ansatt lenge kan ikke tillate seg mer enn de som har vært ansatt kort. (...)
På spørsmål om arbeidsgiver har drøftet med C hva hun tenker om å videreføre et ansettelsesforhold med A, opplyser D at han ikke er kjent med det, at det er bedriften som må ta vurderingen. B supplerer at hun ikke har spurt om Cs mening og at C ikke har gitt uttrykk for noen mening om det. (...)
Til tross for at dette er en enkeltstående hendelse, mener arbeidsgiver at dette er uakseptabel opptreden av en slik art at avskjed er riktig reaksjon. Arbeidsgiver har vurdert, men ikke funnet andre forhold som tilsier en mildere reaksjon.»
Etter rettens vurdering er det i det som her er sagt, lite spor av konkrete vurderinger og bred interesseavveining som avskjedsregelen gir anvisning på.
Synspunktene som er nedfelt i referatet ble gjentatt og utdypet av D, B og F i retten. Som nærmere begrunnelse for arbeidsgivers vurdering i saken viste vitnene blant annet til at [virksomhet] har nulltoleranse for seksuell trakassering, noe som angivelig også er nedfelt i arbeidsreglementet § 10 om avskjed. Av bestemmelsen fremgår følgende:
«Adm. Direktør – eller den han gir fullmakt – kan uten oppsigelsesfrist avskjedige en arbeidstaker, hvis vedkommende gjøre seg skyldig i grovt pliktbrudd eller annet vesentlig mislighold av arbeidsavtalen – for eksempel ved at han eller hun (...)
I følge [virksomhet]s vitner – som altså utgjør ledelsen i HR-avdelingen – skal bestemmelsen leses dithen at avskjed er utgangspunktet ved seksuell trakassering, likevel slik at hver sak må vurderes konkret. På mer inngående spørsmål om hva en slik regel egentlig innebærer, herunder hva som skal til for at avskjed vurderes som en riktig reaksjon i et konkret tilfelle, var de imidlertid ikke i stand til å klargjøre regelens innhold eller redegjøre for dens betydning i praksis.
Slik retten ser det, tilfører arbeidsreglementet § 10 lite til avskjedsspørsmålet utover det som allerede følger av arbeidsmiljøloven § 15-14 med tilhørende rettspraksis. Uansett er arbeidsmiljøloven preseptorisk til vern for arbeidstaker, og [virksomhet] har derfor ikke adgang til å oppstille en annen standard enn det som følger av loven. Den anførte nulltoleransen er etter rettens syn vanskelig å forene med gjeldende rett i avskjedssaker, slik det er redegjort for ovenfor. Høyesteretts avgjørelse i Rt-2005-518, som [virksomhet] har vist til, har etter rettens syn liten overføringsverdi til det som er tema i denne saken. I saken for Høyesterett ble det ved vurderingen av en avskjeds rettmessighet, lagt vekt på at arbeidsgiver tidligere hadde unnlatt å følge opp kjente brudd på selskapets policy/arbeidsreglement. Avgjørelsen kan ikke forstås slik at en arbeidsgiver mer eller mindre automatisk skal være henvist til å reagere med avskjed ved bestemte pliktbrudd fra en arbeidstaker.
[virksomhet] har trukket frem at pliktbrudd som innebærer seksuell trakassering står i en særstilling. Det er i denne forbindelse vist til at seksuell trakassering er forbudt etter lov om likestilling og forbud mot diskriminering § 13. Videre har [virksomhet] påpekt at bestemmelsens sjette ledd oppstiller plikt for arbeidsgivere til å «forebygge og søke å hindre trakassering og seksuell trakassering». [virksomhet] har også vist til arbeidsgivers generelle plikter til å ivareta et godt arbeidsmiljø etter arbeidsmiljøloven §§ 4-1 og 4-3. I følge [virksomhet] kunne selskapet risikere erstatningsansvar dersom det ikke ble tatt tak i den oppståtte situasjonen.
Retten er ikke uenig i det som her er anført, og [virksomhet] hadde klart nok plikt til å foreta seg noe da As oppførsel overfor C den 15.03.2022 ble kjent. Det blir imidlertid for unyansert å konkludere med at A måtte avskjediges for at [virksomhet] skulle oppfylle sin handleplikt.
Arbeidsgivers plikt til å håndtere mulig seksuell trakassering på arbeidsplassen er greit redegjort for i Nordstrøm og Odberg; Forbudet mot seksuell trakassering, forebyggings- og håndteringsplikten og erstatningsansvaret, Arbeidsrett 2022/1 punkt 7.3:
«(...) Bestemmelsen forplikter ikke arbeidsgivere til faktisk å forhindre at enhver form for seksuell trakassering finner sted på arbeidsplassen. Arbeidsgiverne må likevel aktivt ha forsøkt å forhindre seksuell trakassering. Bevistemaet ved spørsmålet om arbeidsgiveren har brutt sin håndteringsplikt etter § 13 (6), er om arbeidsgiver har gjort nok, ved å ta tak i forholdet og iverksette tiltak for å søke å hindre videre trakassering. (...)
Dersom arbeidsgiveren etter undersøkelser av et varsel finner at seksuell trakassering har forekommet, kan løsningen være omplassering, oppsigelse/avskjed, advarsel, holdningskampanje, omorganisering, eller et så enkelt tiltak som å anbefale at det gis en unnskyldning til den som er forulempet. De rettslige grensene for oppsigelse og seksuell trakassering er ikke sammenfallende. Det betyr at det ikke er noen automatikk i at en som har seksuelt trakassert en annen, skal sies opp. Det foreligger flere dommer som gjelder oppsigelse eller avskjed som følge av seksuell trakassering. Domstolen gjør i disse tilfellene en konkret helhetsvurdering av om det er grunnlag for oppsigelse eller avskjed, og tar sjelden stilling til om det foreligger seksuell trakassering. (...)»
Den konkrete rimelighetsvurderingen og interesseavveiningen som reglene om stillingsvern er tuftet på, gjelder altså også i saker om seksuell trakassering. [virksomhet] synes i liten grad å ha hatt dette for øye ved håndteringen av saken. I stedet tok [virksomhet] utgangspunkt i at håndteringen av saken skulle gi en signaleffekt i organisasjonen, noe som etter [virksomhet]s vurdering bare kunne oppnås ved at det ble reagert med avskjed.
[virksomhet]s saksbehandling og tilnærming til avskjedsspørsmålet var etter rettens vurdering lite egnet til å ivareta As rettigheter etter arbeidsmiljøloven. Allerede dette er et sterkt argument for å kjenne avskjeden ugyldig.
Retten vil understreke at As atferd overfor C den 15.03.2022 innebærer et klart brudd på pliktene han hadde som ansatt i [virksomhet]. Særlig alvorlig ser retten på As manglende evne og/eller vilje til å oppfatte signaler fra C og rette seg etter dem. Det kan ikke tolereres at en ansatt opptrer så krenkende og plagsomt overfor en kollega at vedkommende til slutt ser seg nødt til å forlate stedet. Atferden overfor C var fullstendig uakseptabel, og [virksomhet] hadde god grunn til å ta tak i pliktbruddet.
Når dette er sagt vurderer retten hendelsen som mindre grov enn det [virksomhet] har tatt til ordet for. Ved vurderingen av handlingens grovhet har retten sett hen til at A og C er noenlunde like gamle og på samme nivå i organisasjonen, og at det ikke gjorde seg gjeldende andre særlige forhold relatert til Cs person eller tilstand. For ordens skyld nevnes at C etter egen forklaring ikke selv var beruset denne kvelden. Det er altså ikke tale om utnyttelse av særlig sårbarhet hos den forulempede, yrkesmessig overlegenhet eller annet. Hendelsen skjedde rimelig åpenlyst med andre kolleger til stede, noe som må antas å gjøre As atferd mindre egnet til å skape frykt og utrygghet enn om de to var alene. Retten vil også trekke frem at det utelukkende dreier seg om verbale tilnærmelser uten elementer av tvang eller trusler.
Som allerede nevnt, anser retten alkoholinntak hos A for å være en sterkt medvirkende årsak til at han oppførte seg som han gjorde den aktuelle kvelden. Det er et viktig prinsipp at voksne personer må ta ansvar for handlinger begått i selvforskyldt rus, og A kan derfor ikke unnskyldes med at han var full. Ved den bredere vurderingen av avskjedens rettmessighet, anser retten det likevel som relevant å se hen til under hvilke omstendigheter forgåelsene skjedde.
Etter rettens oppfatning må terskelen for avskjed heves noe i en situasjon hvor arbeidstakerne får servert alkohol av arbeidsgiver, med den risiko det innebærer for at enkelte får seg noen glass for mye. Retten er innforstått med at det ikke var fri bar på sikkerhetsledersamlingen, og det er ingen holdepunkter for at det var noe drikkepress fra [virksomhet]s side. Allerede påvirkning fra den tilbudte alkoholen vil imidlertid kunne redusere dømmekraften til de som tar imot, og dermed senke terskelen for supplerende alkoholinntak. I dette tilfelle er det også verdt å nevne at hendelsen fant sted like etter gjenåpningen av samfunnet etter koronapandemien. A beskrev det slik at han fikk «overtenning» siden det var den første fysiske samlingen etter to år med nedstengning. Han mistenker videre at fravær av sosiale tilstelninger over tid, førte til at han tålte mindre alkohol enn det han var vant til. Retten anser det som plausible forklaringer på hvorfor A endte opp med å drikke mer enn han burde gjort.
Når det først gikk galt denne kvelden, mener retten det er av sentral betydning for saken hvordan A har forholdt seg til hendelsen i ettertid. A har som nevnt akseptert andres beskrivelser av hendelsen og har gitt en uforbeholden unnskyldning for egen oppførsel. Videre har A uttrykt vilje til å underlegge seg tiltak for å vise at han tar saken på alvor og for å gjenoppbygge tillit.
Etter rettens vurdering bidrar As holdning ikke bare til å begrense krenkelsen overfor C, men det gir også arbeidsgiver mindre grunn til å frykte nye tilfeller av seksuell trakassering fra hans side. Retten nevner i forlengelsen av dette at A har jobbet hos [virksomhet] i 9 år uten at noen har hatt noe å utsette på hans atferd. Alt tatt i betraktning er det ikke grunn til å tro annet enn at det dreier seg om et enkeltstående tilfelle av upassende atferd med lav risiko for gjentakelse.
Retten vil også trekke frem at A og C ikke jobber samme sted, slik at de ikke naturlig har kontakt med hverandre utover en og annen e-post eller telefonsamtale i forbindelse med Cs oppfølgning av kurs og sertifisering av A.
[virksomhet]s behov for å avslutte arbeidsforholdet må vurderes i lys av dette.
Retten bemerker at heller ikke [virksomhet] synes å mangle tillit til at A vil evne å ta lærdom av det inntrufne. Det vises til at [virksomhet] i prosessen stilte seg åpen for reansettelse av A. Riktignok ble det sagt at ny ansettelse først kunne bli vurdert etter at det hadde gått ett år, men det må antas å henge sammen med at avskjeden skulle få den tilsiktede signaleffekten. Som allerede redegjort for er det signaleffekten som har vært styrende for [virksomhet]s vurderinger i saken.
[virksomhet] har i den forbindelse trukket frem at bedriften har et særlig behov for å slå ned på seksuell trakassering. Dette ble blant annet begrunnet med at [virksomhet] jevnlig sender helt unge arbeidstakere, som gjerne er i sitt første arbeidsforhold, offshore, hvor de har begrensede muligheter for å komme seg unna om de skulle bli utsatt for utilbørlige handlinger. Retten er enig i at slike forhold gir arbeidsgiver særlig oppfordring til aktiv forebygging av seksuell trakassering i organisasjonen, slik også likestillings- og diskrimineringsloven § 13 sjette ledd gir anvisning på. En avskjed av A kan derimot ikke begrunnes med muligheten for at andre vil gjøre seg skyldig i mer alvorlige krenkelser. Det vil være det motsatte av å vurdere hvert enkelt tilfelle konkret.
Etter rettens vurdering var det verken rimelig eller nødvendig å avslutte arbeidsforholdet med A, enten det skjedde i form av avskjed eller oppsigelse. Alle omstendigheter tatt i betraktning mener retten at en skriftlig advarsel til A fremstår som en nærliggende og passende reaksjon. Retten er ikke enig med [virksomhet] i at et slikt utfall av saken ville vært det samme som å si at seksuell trakassering er greit inntil det foreligger en advarsel. En formell advarsel er en disiplinærreaksjon som de fleste vil oppleve som svært belastende å få – og å ha liggende i sin personalmappe.
Retten er kommet til at avskjeden av A av 28.03.2022 var urettmessig, og denne kjennes derfor ugyldig, jf. arbeidsmiljøloven § 15-14 tredje ledd. [virksomhet] gis heller ikke medhold i den subsidiære anførselen om at avskjeden må opprettholdes som en gyldig oppsigelse, jf. arbeidsmiljøloven § 15-14 tredje ledd, jf. § 15-7.
Det følger av arbeidsmiljøloven § 15-14 fjerde ledd at en arbeidstaker kan kreve erstatning dersom avskjeden er urettmessig. Erstatningsutmålingen skal skje i samsvar med § 15-12 andre ledd, hvor det fremgår at:
«Erstatning fastsettes til det beløp som retten finner rimelig under hensyn til det økonomiske tap, arbeidsgivers og arbeidstakers forhold og omstendighetene for øvrig.»
Partene er enige om at A har hatt et månedlig lønnstap på kr. 80.000 som han har krav på å få dekket gitt at det ikke vurderes å være grunnlag for avskjed eller oppsigelse. For de 9,5 månedene som er gått siden avskjeden ble gitt, utgjør As økonomiske tap totalt kr. 760.000, som [virksomhet] dømmes til å erstatte.
Etter rettens vurdering er det også rimelig at A tilkjennes et beløp for ikke-økonomisk skade, såkalt oppreisningserstatning. Ved vurderingen har retten tatt høyde for at saken springer ut av As egen kritikkverdige atferd, slik at han i utgangspunktet selv er å klandre for situasjonen som oppsto. A tok imidlertid straks ansvar for sine handlinger og la til rette for at saken kunne – og etter rettens syn burde – blitt håndtert på en annen måte fra arbeidsgivers side. Til tross for dette har A måttet tåle belastningen med å stå i en avskjedssak over relativt lang tid. Etter en samlet vurdering anser retten et beløp på kr. 60.000 som passende kompensasjon for den urettmessige avskjeden.
A har vunnet saken og har etter hovedregelen i tvisteloven § 20-2 første ledd krav på full erstatning for sine sakskostnader. Retten har vurdert unntaksbestemmelsen i tvisteloven § 20-2 tredje ledd, men kan ikke se at det foreligger tungtveiende grunner som gjør det rimelig å frita [virksomhet] fra erstatningsansvaret. Retten har ikke vært i tvil om resultatet og det var god grunn for A til å ta ut søksmål mot [virksomhet].
I henhold til sakskostnadsoppgave etter tvisteloven § 20-5 tredje ledd har advokat Lindbekk krevd dekket totalt kr. 344.531, hvorav kr. 334.375 relaterer seg til 107 timers arbeid med en timepris på 2.500 eks. mva, og kr. 10.156 gjelder utgiftsdekning for reise og opphold. [virksomhet] har fremsatt innsigelser mot størrelsen på kostnadene.
Det følger av tvisteloven § 20-5 første ledd at full erstatning for sakskostnader skal dekke partens «nødvendige kostnader» ved saken. Ved vurderingen av om kostnadene har vært nødvendige skal det legges vekt på om det «ut fra betydningen av saken har vært rimelig å pådra dem». Etter rettens vurdering fremstår As sakskostnader som noe høye ut fra sakens karakter og omfang. Når det er sagt dreier det seg om en sak av stor betydning for A som det er rimelig at han gis anledning til å forberede på skikkelig vis, både faktisk og rettslig. Retten har videre forståelse for at det ved forberedelsen av saken har vært nødvendig å nedlegge arbeid i å få klarlagt faktum, selv om det i liten grad ble gjenspeilt i bevisførselen under hovedforhandlingen. Dette blant annet som følge av at [virksomhet] har vært knappe i beskrivelsen av hendelsen som avskjeden er forankret i. Retten viser i denne sammenheng også til at den tidligere omtalte e-posten fra B til D av 18.03.2022, først ble gjort kjent for A ved prosesskriv av 24.10.2022. Under noe tvil er retten kommet til at A skal få medhold i det fremsatte kravet.
Dommen er enstemmig.
Dommen er ikke avsagt innen lovens frist. Grunnen er tett berammingsprogram for rettens leder (uten avsatt tid til domskriving grunnet utsettelse av sak), sykdom og juleferie.
DOMSSLUTNING 
Avskjeden som formelt ble meddelt A den 28.03.2022 er begrunnet i et enkeltstående tilfelle av utilbørlig opptreden overfor en kollega på et jobbarrangement den 15.03.2022. Hovedproblemstillingen i saken er om hendelsen er tilstrekkelig grov til at den alene kan gi rettmessig grunnlag for avskjed, alternativt utgjøre saklig grunn for oppsigelse av arbeidsforholdet. Retten er kommet til at så ikke er tilfelle. Avskjeden kjennes dermed ugyldig og As krav om erstatning tas til følge. Vurderingene som ligger til grunn for resultatet vil bli nærmere begrunnet og utdypet i det følgende.
Vilkårene for avskjed i arbeidsforhold fremgår av arbeidsmiljøloven § 15-14 første ledd, som har slik ordlyd:
«Arbeidsgiver kan avskjedige en arbeidstaker med påbud om øyeblikkelig fratreden dersom denne har gjort seg skyldig i grovt pliktbrudd eller annet vesentlig mislighold av arbeidsavtalen».
Bestemmelsen bygger på et kontraktsrettslig prinsipp som går ut på at arbeidsgiver kan si seg fri fra sine forpliktelser etter arbeidsavtalen ved kvalifiserte forgåelser fra arbeidstakers side, tilsvarende heving i kontraktsretten, jf. Rt-1955-403.
Arbeidsavtalens karakter og sentrale betydning for den enkelte arbeidstaker har likevel ført til at det kontraktsrettslige perspektivet med årene er kommet mer i bakgrunnen, jf. Fougner m.fl.; Arbeidsmiljøloven lovkommentarer, oppdatert per 01.07.2019. Retten viser videre til redegjørelsen i Fougner; Norsk Arbeidsrett 2019 punkt 34.5.2 om økt vekt på individuelle hensyn og rimelighet i stillingsvernssaker, hvor det på side 851 står:
«Vurderingen i en avskjedssak nærmer seg nå saklighetsvurderingen og avveiningsmåten ved oppsigelse, der man setter virksomhetens og den ansattes behov opp mot hverandre. Et sitat fra Rt-2005-518 illustrerer helhetsvurderingen som i dag må foretas: «Etter rettspraksis beror ikke vurderingen kun på det aktuelle misligholdets art og alvor. Avskjed må – etter en bredere helhetsvurdering hvor det tas hensyn til de ansattes og bedriftens forhold – ikke fremstå som en urimelig eller uforholdsmessig reaksjon, jf. for eksempel Rt-1988-1188.» Sitatet går nå igjen i dommer i avskjedssaker. Domstolene har her langt på vei innført et krav til saklig grunn i betydningen rimelighetskrav og har fjernet seg vesentlig fra lovens ordlyd, som angir en ren misligholdsbetraktning i avskjedssakene.»
Vurderingen av en avskjeds rettmessighet beror etter dette på en bred helhetsvurdering, hvor begge parters interesser spiller inn.
Tilsvarende gjelder for saklighetsvurderingen etter arbeidsmiljøloven § 15-7 som gjelder for oppsigelse, selv om terskelen for en slik reaksjon ligger lavere enn for avskjed. Vurderingstema etter bestemmelsen ble av Høyesterett oppsummert slik i Rt-2009-685:
«Med utgangspunkt i oppsigelsesgrunnlaget og arbeidsavtalen gir bestemmelsen anvisning på en konkret skjønnsmessig avveiing av virksomhetens og den ansattes interesser. Spørsmålet er om det etter en samlet avveiing av begge parters behov, anses rimelig og naturlig at arbeidsforholdet bringes til opphør. Terskelen for å si opp en ansatt er høy, og arbeidsgiver må kunne vise til gode grunner.»
Denne normen ble også gjentatt av Høyesterett i Rt-2011-1674.
Det skal videre nevnes at domstolene har full prøvingsrett i oppsigelses- og avskjedssaker, slik det første gang ble uttrykt av Høyesterett i Rt-1984-1058 (som gjaldt oppsigelse):
«Det er etter min mening domstolenes oppgave å prøve om regelen er riktig anvendt i det konkrete tilfellet. Dette innebærer at domstolene kan prøve om oppsigelsen bygger på et riktig og fyldestgjørende faktisk grunnlag, om den begrunnelse som ligger til grunn bygger på relevante argumenter, om vurderingen har tilstrekkelig bredde, således også om avveiningen omfattet de rimelighetshensyn som her gjør seg gjeldende i forhold til arbeidstakeren.»
Prøvingsretten omfatter altså også selve arbeidsgiverskjønnet, herunder den konkrete avveiningen av om avskjed/oppsigelse er en rimelig reaksjon på svikt og klanderverdige forhold hos arbeidstaker, jf. Johansen og Stueland; Arbeidsmiljøloven – Kommentarer og praksis, 2. utgave 2015 s. 776 og Fougner; Norsk arbeidsrett 2019, s. 848.
Partene er noe uenige om hvilket beviskrav retten skal anvende ved fastleggelsen av det faktiske grunnlaget for avskjeden. Slik denne saken ligger an, er det ikke nødvendig for retten å ta stilling til partenes anførsler på dette punktet. Bevisførselen etterlater et nokså entydig bilde av hendelsen den 15.03.2022 og faktum fremstår som avklart, i hvert fall så langt det er av betydning for rettens vurderingen av saken.
Forklaringene i saken, fremstår – med den reservasjon at A angir å ha hull i hukommelsen fra den aktuelle kvelden – i det vesentligste som sammenfallende. Sakens dokumenter underbygger forklaringene som ble gitt. Etter bevisførselen legger retten til grunn følgende hendelsesforløp:
A og C møttes første gang på sikkerhetsledersamlingen 15. – 16.03.2022. De hadde tidligere hatt noe jobbrelatert kontakt per telefon og e-post, men aldri møttes fysisk ettersom A var ansatt offshore, mens C har sitt arbeidssted på [virksomhet]s hovedkontor i [sted].
På seminarets første dag ble det faglige programmet avsluttet ca. kl. 16.00. Deltakerne var deretter ute på en felles aktivitet på «Fangene på fortet», før de dro tilbake til hotellet i 19tiden. Kl. 20.00 ble det servert felles 3-retters middag. Arbeidsgiver spanderte en øl på «Fangene på fortet», en aperitiff før middag og vin til maten. For øvrig var det tilgang til bar for kjøp av egen drikke.
A og C hadde ingen særlig kontakt under det faglige opplegget eller på den etterfølgende aktiviteten på «Fangene på fortet». Under middagen satt de et stykke fra hverandre, og i utgangspunktet hadde de derfor heller ikke kontakt til bords. På et tidspunkt forlot C bordet for å gå på toalettet. Hun ble da stanset av A ved døren til toalettet, hvor han spurte om hun «var så uskyldig som hun så ut». Da C svarte bekreftende på det, fulgte A opp med spørsmål om hun var sikker på det. Spørsmålene ble gjentatt flere ganger, før samtalen ble avsluttet ved at C gikk inn på toalettet. Etter toalettbesøket gikk C tilbake til sin plass ved bordet, hvor hun fullførte måltidet uforstyrret av A.
Etter at middagen var avsluttet ble det en ledig plass ved bordet overfor C. A satte seg på den ledige plassen og forsøkte å innlede en samtale med C. På grunn av støynivået var det ikke lett å føre en samtale over bordet. Etter kort tid flyttet A seg derfor over på Cs side av bordet, og satte seg ved siden av henne da det ble en ledig plass der. De neste 1-2 timene vekslet A og C mellom å samtale seg i mellom og å delta i samtaler med andre kolleger rundt bordet.
A satt til tider tett inntil C og snakket inn i øret hennes, mens han kom med upassende spørsmål og uttalelser, som kan sammenfattes omtrent slik:
Rekkefølgen på de ulike utsagnene er noe uklar for retten, uten at det anses å være av betydning. Enkelte av utsagnene ble også gjentatt flere ganger. C ble beklemt av As seksualiserte prat, og forsøkte å le bort spørsmålene, skifte tema eller rette oppmerksomheten mot samtaler med andre kolleger. På direkte spørsmål fra A bekreftet C at hun syns måten han snakket til henne på var ubehagelig, men det smilte og lo han bare av.
Ved en anledning tok A på leggen eller låret til C. Det førte til at hun trakk seg tilbake, noe A oppfattet som et tegn på at hun ikke ønsket fysisk kontakt. Han gjorde ingen fysiske tilnærmelser overfor C etter det.
En annen seminardeltaker, E, observerte på et tidspunkt at A gjorde C ukomfortabel. E spurte derfor C om hun trengte hjelp til å få ham vekk. C ønsket imidlertid ikke å lage noe oppstyr, og takket nei til tilbudet idet hun hevdet å ha kontroll over situasjonen.
Rundt kl. 22.30-23.00 fikk C nok av A og gikk på hotellrommet for å legge seg. Det var på dette tidspunktet oppbruddstemning i forsamlingen og kun et fåtall av deltakerne fortsatte festen, heriblant A.
Under hovedforhandlingen var As beruselsesgrad tema. C oppfattet ikke A som spesielt full, mens A selv hevdet at han var overstadig beruset. I sin forklaring for retten beskrev E A som «ikke edru, men heller ikke ekstremt full». Det fremgår imidlertid av en e-post fra B av 18.03.2022, hvor hun redegjorde for hendelsen til HR-Manager D, at E den gang oppga at A var «stupfull» da de var på vei i seng – noe som skal ha skjedd før midnatt.
Etter bevisførselen er det rettens klare oppfatning at As atferd og dårlige dømmekraft i situasjonen, hadde sammenheng med alkoholinntak. Betydningen av det kommer retten tilbake til. Retten legger videre til grunn at A ikke var alene om å drikke mer enn han burde ha gjort. Det vises i denne sammenheng til Es forklaring om at flere var beruset, samt til forklaring fra A om at han traff på en kollega som kastet opp på toalettet påfølgende dag.
Retten nevner videre at A samme kveld også dyttet en annen kvinnelig kollega over bordet og simulerte samleiebevegelser. E forklarte i retten at kvelden var preget av mye «lått og løye», og at alle – inkludert den kvinnelige kollegaen – moret seg over hendelsen. As atferd i denne sammenheng er ikke påberopt av [virksomhet] som grunnlag for avskjeden. Når retten likevel trekker episoden frem, er det fordi den sier noe om stemningen den aktuelle kvelden og kulturen blant kollegaene.
Morgenen den 16.03.2022 fortsatte det faglige opplegget kl. 09.00. Både A og C var til stede, men hadde ikke kontakt. I lunsjen forsøkte de begge å møte den andres blikk, uten å lykkes med det. C forklarte i retten at hun oppfattet A som flau. Det var nok en riktig antagelse. A forklarte på sin side at han forsto det slik at C syns det var ubehagelig å møte ham, hvilket nok også stemte, selv om C i retten også ga uttrykk for at hun hadde håpet på en beklagelse fra A.
Partene er enige om at A ikke har utsatt C for nye krenkelser etter det som her er beskrevet.
Etter lunsj den 16.03.2022 var representantene fra HR ferdige med sine bidrag til sikkerhetsledersamlingen, og C tok flyet til [sted] sammen med B. På hjemreisen antydet C overfor B hvordan hun var blitt behandlet av A kvelden før, men forholdene lå ikke til rette for å gå i detalj om hva som hadde skjedd.
Saken ble fulgt opp dagen etter ved at både B og HR-direktør F hadde utdypende samtaler med C. B forhørte seg også med E som mulig vitne til hendelsen, og kanskje også flere av deltakerne, uten at retten er sikker på det.
Etter disse undersøkelsene redegjorde B relativt utførlig for hendelsen i en e-post til HR-Manager D av 18.03.2022. Innholdet i denne e-posten samsvarer i grove trekk med det faktum som er lagt til grunn av retten ovenfor.
Basert på dette ble A den 18.03.2022 innkalt til drøftelsesmøte som skulle finne sted tirsdag 22.03.2022. Han ble ikke informert om bakgrunnen for møtet, og måtte selv ta kontakt med arbeidsgiver for å informasjon om det. I telefonsamtale med B den 21.03.2022 fikk A opplyst at det dreide seg om seksuell trakassering overfor C den 15.03.2022, men han fikk ingen konkret opplysninger om hva anklagene mot ham gikk ut på. Retten legger til grunn at det var ubehagelig for A – som på grunn av beruselse den aktuelle kvelden ikke hadde klart for seg hva som hadde foregått. Flere av [virksomhet]s vitner ga i retten uttrykk for en magefølelse om at det påståtte hukommelsestapet ikke er reelt, men retten ser ingen grunn til å tvile på det.
I telefonsamtalen med B spurte A om det fra arbeidsgivers side var greit at han tok kontakt med C for å beklage oppførselen sin, og om hun trodde C ville sette pris på det. Med støtte fra B ringte A samme dag til C og ba om unnskyldning. Retten legger til grunn at telefonsamtalen med C forløp greit. C ønsket ikke å utdype hva A hadde gjort og sagt, men bekreftet på spørsmål fra A at han ikke hadde opptrådt spydig eller nedlatende mot henne. I sin forklaring for retten ga C uttrykk for at hun ikke opplevde å få en fullgod unnskyldning fra A idet han angivelig ikke husket alt som hadde skjedd. Gitt at hukommelsestapet vurderes som reelt, har retten vanskelig for å se hvordan A skulle gitt en mer dekkende unnskyldning. Det er ingen holdepunkter for at A forsøkte å bagatellisere egen oppførsel overfor C eller legge skylden på henne.
Drøftelsesmøtet ble etter dette avholdt på Teams den 22.03.2022 kl. 09.00 i henhold til innkallingen. A stilte med bistand fra tillitsvalgt G. Fra arbeidsgiver møtte D og B. Drøftelsesmøte ble kortvarig, og allerede kl. 09.37 ringte B til A for å meddele ham arbeidsgivers beslutning. Anropet ble ikke besvart fordi A enda ikke hadde logget seg ut av videomøtet, hvor han hadde en etterfølgende prat med tillitsvalgt. En liten time senere ringte B på nytt og fortalte A at [virksomhet] hadde besluttet å gi ham avskjed med mulighet for i stedet å si opp selv med umiddelbar virkning. A fikk også beskjed om at «ikke alle broer var brent». I e-postkorrespondanse av 23. og 24.03.2022 utdypet B dette til å bety at A ville bli vurdert for ny ansettelse dersom han søkte jobb i [virksomhet] etter minst ett år.
Fredag 25.03.2022 fikk A frist ut dagen for å ta stilling til om han ville si opp selv eller motta den varslede avskjeden. A stilte spørsmål ved arbeidsgivers reaksjon i saken og ba av ulike årsaker om utsatt frist til tirsdag kl. 16.00. Forespørselen ble først avslått, før fristutsettelse ble innvilget til mandag morgen kl. 08.00.
I e-post fra A til B og D av 28.03.2022 kl. 00.28 beklaget A for det han hadde sagt til C den 15.03.2022. A fremholdt videre at han ville «bidra på alle mulige måter for å forsikre bedriften og C om at noe lignende ikke vil skje igjen», med konkret forslag om at han kunne avstå fra alkohol på fremtidige jobbarrangementer. Endelig argumenterte A for at det ikke var grunnlag for avskjed eller oppsigelse, og ba om å få fortsette i [virksomhet].
Senere samme dag ble A meddelt formell avskjed.
Etter rettens vurdering er det flere ting å utsette på [virksomhet]s saksbehandling og vurderinger i saken.
Drøftelsesmøtet den 22.03.2022 fremstår for retten som lite annet enn et pliktløp for å oppfylle arbeidsmiljølovens prosessuelle krav.
[virksomhet] har argumentert med at beslutningen om avskjed kom raskt etter drøftelsesmøtet fordi det var gjort grundige overveielser i forkant og A ikke kom med opplysninger som stilte selve hendelsen i et annet lys enn hva allerede innhentet informasjon tilsa. Til dette vil retten bemerke at [virksomhet] i liten grad kan sies å ha lagt forholdene til rette for å sikre kontradiksjon om sakens faktiske sider, så lenge A kun ble informert om anklagene mot ham på et helt overordnet nivå. Forsømmelsen på dette punktet er likevel av liten betydning for vurderingen av avskjedens gyldighet. Heller ikke etter at faktum ble presentert for A mer i detalj, har han kommet med opplysninger som ville vært egnet til å påvirke arbeidsgivers vurdering av selve hendelsen. Som allerede nevnt bestrider ikke A at beskrivelsen av hans atferd overfor C er riktig.
Når det gjelder opplysninger om hvilke konsekvenser en avskjed vil få for A, kan det stille seg noe annerledes. I arbeidsgivers referat fra drøftelsesmøte, som A først fikk oversendt den 25.03.2022, fremgår:
«På spørsmål om hvilke konsekvenser det ville ha for ham dersom han skulle miste jobben hos [virksomhet], var A sikker på at han ville kunne få jobb hos noen andre og at det ikke ville føre til store økonomiske konsekvenser for ham.»
Under hovedforhandlingen ble det diskutert om referatet gir et unyansert bilde av hva som faktisk ble sagt i drøftelsesmøtet eller om det er As situasjon som har endret seg i ettertid. Det fremgår av referat fra forhandlingsmøte den 11.04.2022 at dette også var tema der. Spørsmålet er etter rettens oppfatning uten særlig betydning for saken. Det må uansett legges til grunn at [virksomhet] ikke var særlig interessert i å utforske eller vurdere hvilke konsekvenser en avskjed ville få for A, noe som også gjenspeiles i selskapets anførsler i søksmålet.
A forklarte i retten at han på tidspunktet for drøftelsesmøte så for seg at han ville kunne leie seg inn som biloppretter på et bilskadesenter. I ettertid har det imidlertid vist seg at bilskadesenteret ikke har hatt behov for As tjenester som forutsatt, og han har etter avskjeden kun hatt sporadiske inntekter herfra. Arbeidet er også lønnet klart lavere enn avtalt lønn i [virksomhet].
På tidspunktet for avskjeden var A innkalt til kurs for resertifisering som sikkerhetsleder. Kurset ble imidlertid kansellert av [virksomhet] da arbeidsforholdet ble bragt til opphør. A forsøkte i privat regi å få plass på et annet kurs før papirene utløp, men lykkes ikke med det. Avskjeden har dermed ført til at A mangler nødvendige papirer for å kunne fungere som sikkerhetsleder, noe som både gir ham en ulempe i konkurransen om slike stillinger og et åpenbart forklaringsproblem dersom han skal søke tilsvarende arbeid. A har derfor kviet seg for å søke jobb som sikkerhetsleder. Han har derimot søkt en rekke andre jobber uten å få tilslag.
Etter rettens vurdering har avskjeden ikke fått konsekvenser for A som kan sies å være upåregnelige for [virksomhet], om det så skulle stemme at A i drøftelsesmøtet var noe optimistisk med tanke på egne arbeidsmuligheter. Økonomisk usikkerhet er uansett bare ett av flere aspekter ved en avskjed. I tillegg kommer følelsesmessige og sosiale belastninger som ofte vil være vel så inngripende for den det gjelder. Avskjed vil så godt som alltid ramme en arbeidstaker hardt, og det er noe arbeidsgiver må ta høyde for ved valg av reaksjon. At det også var tilfelle for A skulle [virksomhet] i det minste forstått da A takket nei til tilbudet om å si opp selv.
Etter bevisførselen er det ikke tvilsomt at [virksomhet] allerede i forkant av drøftelsene med A hadde bestemt seg for hva utfallet av saken måtte bli, med et lite forbehold for at A kunne ha ny informasjon om selve hendelsen den 15.03.2022. Reaksjonsspørsmålet var [virksomhet] ikke åpen for å diskutere, verken med A eller den tillitsvalgte. Det siste også i strid med saksbehandlingsregelen i [virksomhet]s arbeidsreglement § 10 tredje ledd som sier:
«Før avskjedigelse finner sted skal arbeidsgiveren eller den han har fullmakt til det konferere med arbeidstakerens tillitsvalgte, med mindre arbeidstakeren selv ikke ønsker dette»
Det summariske drøftelsesmøtet var ikke egnet til å gi tillitsvalgt G mulighet for å gi innspill til relevante vurderinger før beslutningen om avskjed reelt sett ble tatt. Gitt sakens alvorlighet, kan det også stilles spørsmål ved om A skulle vært oppfordret til å søke bistand fra sin fagforening sentralt.
Etter rettens vurdering bærer prosessen som ledet frem til avskjeden av A, preg av at [virksomhet] har hatt en for ensidig tilnærming til saken og et overdrevent fokus på å vise handlekraft.
[virksomhet]s innfallsvinkel kommer godt til uttrykk i referat fra forhandlingsmøtet den 11.04.2022. Fra protokollen hitsettes:
På spørsmål om arbeidsgiver så noen argumentet eller hensyn mot avskjed, opplyste B at de ikke hadde noen argumenter mot avskjed. D supplerte at de ikke så noen argumenter som tilsa at det ikke skulle være avskjed.
Arbeidstaker spurte om det ikke finnes rom for å forsøke et videre ansettelsesforhold etter et slikt feiltrinn, selv om A har lagt seg flat og beklaget overfor den forulempede kollega og bedriften, og for øvrig underlegger seg et hvert tiltak bedriften måtte ønske.
Arbeidsgiver opplyste at det var en alvorlig hendelse, at noen ganger er det rom for feiltrinn, men at det ikke alltid er slik at skal reageres med en advarsel. Det er viktig å beskytte de ansatte og det skal være trygt å gå på jobb.
D presiserte at hvorvidt det er rom for feiltrinn er avhengig av type feiltrinn. Her hadde C sagt at opptreden var plagsom og bedt arbeidstaker om å slutte, men han gjorde ikke det.
D uttalte videre at i lys av signaleffekten for den som er utsatt og andre, er det vanskelig å komme vekk fra at ansettelsesforholdet må avsluttes. Ellers gir man et signal om at dette ikke er alvorlig.
På spørsmål om hvordan arbeidsgiver har oppfattet arbeidstakers reaksjon på saken og hans holdning til den, opplyste B at de opplever at A er veldig lei seg.
D presiserer at de ser på selve hendelsen. De kan ikke se på om den ansatte reagerer bra med å legge seg flat eller dårlig med å bagatellisere. Man vurderer ikke den ansattes reaksjon i ettertid. Det kan ikke være slik at den som er ydmyk beholder jobben, og de som ikke er det må miste jobben. Signaleffekten er den samme uavhengig av hvordan den ansatte har reagert.
På spørsmål om det er andre viktige forhold arbeidsgiver har vektlagt i vurderingen opplyser D at det er det egentlig ikke. (...) Handlingen og alvorlighetsgraden i denne, da er det lite rom for å vurdere andre forhold. Arbeidsgiver presiserer at A blir regnet for å være dyktig, og en som selskapet isolert sett gjerne skulle beholdt, men det blir helt feil å ta sånne hensyn.
På spørsmål om det har noen betydning at A har vært ansatt i ni år med gode skussmål, svarer arbeidsgiver at de som har vært ansatt lenge kan ikke tillate seg mer enn de som har vært ansatt kort. (...)
På spørsmål om arbeidsgiver har drøftet med C hva hun tenker om å videreføre et ansettelsesforhold med A, opplyser D at han ikke er kjent med det, at det er bedriften som må ta vurderingen. B supplerer at hun ikke har spurt om Cs mening og at C ikke har gitt uttrykk for noen mening om det. (...)
Til tross for at dette er en enkeltstående hendelse, mener arbeidsgiver at dette er uakseptabel opptreden av en slik art at avskjed er riktig reaksjon. Arbeidsgiver har vurdert, men ikke funnet andre forhold som tilsier en mildere reaksjon.»
Etter rettens vurdering er det i det som her er sagt, lite spor av konkrete vurderinger og bred interesseavveining som avskjedsregelen gir anvisning på.
Synspunktene som er nedfelt i referatet ble gjentatt og utdypet av D, B og F i retten. Som nærmere begrunnelse for arbeidsgivers vurdering i saken viste vitnene blant annet til at [virksomhet] har nulltoleranse for seksuell trakassering, noe som angivelig også er nedfelt i arbeidsreglementet § 10 om avskjed. Av bestemmelsen fremgår følgende:
«Adm. Direktør – eller den han gir fullmakt – kan uten oppsigelsesfrist avskjedige en arbeidstaker, hvis vedkommende gjøre seg skyldig i grovt pliktbrudd eller annet vesentlig mislighold av arbeidsavtalen – for eksempel ved at han eller hun (...)
I følge [virksomhet]s vitner – som altså utgjør ledelsen i HR-avdelingen – skal bestemmelsen leses dithen at avskjed er utgangspunktet ved seksuell trakassering, likevel slik at hver sak må vurderes konkret. På mer inngående spørsmål om hva en slik regel egentlig innebærer, herunder hva som skal til for at avskjed vurderes som en riktig reaksjon i et konkret tilfelle, var de imidlertid ikke i stand til å klargjøre regelens innhold eller redegjøre for dens betydning i praksis.
Slik retten ser det, tilfører arbeidsreglementet § 10 lite til avskjedsspørsmålet utover det som allerede følger av arbeidsmiljøloven § 15-14 med tilhørende rettspraksis. Uansett er arbeidsmiljøloven preseptorisk til vern for arbeidstaker, og [virksomhet] har derfor ikke adgang til å oppstille en annen standard enn det som følger av loven. Den anførte nulltoleransen er etter rettens syn vanskelig å forene med gjeldende rett i avskjedssaker, slik det er redegjort for ovenfor. Høyesteretts avgjørelse i Rt-2005-518, som [virksomhet] har vist til, har etter rettens syn liten overføringsverdi til det som er tema i denne saken. I saken for Høyesterett ble det ved vurderingen av en avskjeds rettmessighet, lagt vekt på at arbeidsgiver tidligere hadde unnlatt å følge opp kjente brudd på selskapets policy/arbeidsreglement. Avgjørelsen kan ikke forstås slik at en arbeidsgiver mer eller mindre automatisk skal være henvist til å reagere med avskjed ved bestemte pliktbrudd fra en arbeidstaker.
[virksomhet] har trukket frem at pliktbrudd som innebærer seksuell trakassering står i en særstilling. Det er i denne forbindelse vist til at seksuell trakassering er forbudt etter lov om likestilling og forbud mot diskriminering § 13. Videre har [virksomhet] påpekt at bestemmelsens sjette ledd oppstiller plikt for arbeidsgivere til å «forebygge og søke å hindre trakassering og seksuell trakassering». [virksomhet] har også vist til arbeidsgivers generelle plikter til å ivareta et godt arbeidsmiljø etter arbeidsmiljøloven §§ 4-1 og 4-3. I følge [virksomhet] kunne selskapet risikere erstatningsansvar dersom det ikke ble tatt tak i den oppståtte situasjonen.
Retten er ikke uenig i det som her er anført, og [virksomhet] hadde klart nok plikt til å foreta seg noe da As oppførsel overfor C den 15.03.2022 ble kjent. Det blir imidlertid for unyansert å konkludere med at A måtte avskjediges for at [virksomhet] skulle oppfylle sin handleplikt.
Arbeidsgivers plikt til å håndtere mulig seksuell trakassering på arbeidsplassen er greit redegjort for i Nordstrøm og Odberg; Forbudet mot seksuell trakassering, forebyggings- og håndteringsplikten og erstatningsansvaret, Arbeidsrett 2022/1 punkt 7.3:
«(...) Bestemmelsen forplikter ikke arbeidsgivere til faktisk å forhindre at enhver form for seksuell trakassering finner sted på arbeidsplassen. Arbeidsgiverne må likevel aktivt ha forsøkt å forhindre seksuell trakassering. Bevistemaet ved spørsmålet om arbeidsgiveren har brutt sin håndteringsplikt etter § 13 (6), er om arbeidsgiver har gjort nok, ved å ta tak i forholdet og iverksette tiltak for å søke å hindre videre trakassering. (...)
Dersom arbeidsgiveren etter undersøkelser av et varsel finner at seksuell trakassering har forekommet, kan løsningen være omplassering, oppsigelse/avskjed, advarsel, holdningskampanje, omorganisering, eller et så enkelt tiltak som å anbefale at det gis en unnskyldning til den som er forulempet. De rettslige grensene for oppsigelse og seksuell trakassering er ikke sammenfallende. Det betyr at det ikke er noen automatikk i at en som har seksuelt trakassert en annen, skal sies opp. Det foreligger flere dommer som gjelder oppsigelse eller avskjed som følge av seksuell trakassering. Domstolen gjør i disse tilfellene en konkret helhetsvurdering av om det er grunnlag for oppsigelse eller avskjed, og tar sjelden stilling til om det foreligger seksuell trakassering. (...)»
Den konkrete rimelighetsvurderingen og interesseavveiningen som reglene om stillingsvern er tuftet på, gjelder altså også i saker om seksuell trakassering. [virksomhet] synes i liten grad å ha hatt dette for øye ved håndteringen av saken. I stedet tok [virksomhet] utgangspunkt i at håndteringen av saken skulle gi en signaleffekt i organisasjonen, noe som etter [virksomhet]s vurdering bare kunne oppnås ved at det ble reagert med avskjed.
[virksomhet]s saksbehandling og tilnærming til avskjedsspørsmålet var etter rettens vurdering lite egnet til å ivareta As rettigheter etter arbeidsmiljøloven. Allerede dette er et sterkt argument for å kjenne avskjeden ugyldig.
Retten vil understreke at As atferd overfor C den 15.03.2022 innebærer et klart brudd på pliktene han hadde som ansatt i [virksomhet]. Særlig alvorlig ser retten på As manglende evne og/eller vilje til å oppfatte signaler fra C og rette seg etter dem. Det kan ikke tolereres at en ansatt opptrer så krenkende og plagsomt overfor en kollega at vedkommende til slutt ser seg nødt til å forlate stedet. Atferden overfor C var fullstendig uakseptabel, og [virksomhet] hadde god grunn til å ta tak i pliktbruddet.
Når dette er sagt vurderer retten hendelsen som mindre grov enn det [virksomhet] har tatt til ordet for. Ved vurderingen av handlingens grovhet har retten sett hen til at A og C er noenlunde like gamle og på samme nivå i organisasjonen, og at det ikke gjorde seg gjeldende andre særlige forhold relatert til Cs person eller tilstand. For ordens skyld nevnes at C etter egen forklaring ikke selv var beruset denne kvelden. Det er altså ikke tale om utnyttelse av særlig sårbarhet hos den forulempede, yrkesmessig overlegenhet eller annet. Hendelsen skjedde rimelig åpenlyst med andre kolleger til stede, noe som må antas å gjøre As atferd mindre egnet til å skape frykt og utrygghet enn om de to var alene. Retten vil også trekke frem at det utelukkende dreier seg om verbale tilnærmelser uten elementer av tvang eller trusler.
Som allerede nevnt, anser retten alkoholinntak hos A for å være en sterkt medvirkende årsak til at han oppførte seg som han gjorde den aktuelle kvelden. Det er et viktig prinsipp at voksne personer må ta ansvar for handlinger begått i selvforskyldt rus, og A kan derfor ikke unnskyldes med at han var full. Ved den bredere vurderingen av avskjedens rettmessighet, anser retten det likevel som relevant å se hen til under hvilke omstendigheter forgåelsene skjedde.
Etter rettens oppfatning må terskelen for avskjed heves noe i en situasjon hvor arbeidstakerne får servert alkohol av arbeidsgiver, med den risiko det innebærer for at enkelte får seg noen glass for mye. Retten er innforstått med at det ikke var fri bar på sikkerhetsledersamlingen, og det er ingen holdepunkter for at det var noe drikkepress fra [virksomhet]s side. Allerede påvirkning fra den tilbudte alkoholen vil imidlertid kunne redusere dømmekraften til de som tar imot, og dermed senke terskelen for supplerende alkoholinntak. I dette tilfelle er det også verdt å nevne at hendelsen fant sted like etter gjenåpningen av samfunnet etter koronapandemien. A beskrev det slik at han fikk «overtenning» siden det var den første fysiske samlingen etter to år med nedstengning. Han mistenker videre at fravær av sosiale tilstelninger over tid, førte til at han tålte mindre alkohol enn det han var vant til. Retten anser det som plausible forklaringer på hvorfor A endte opp med å drikke mer enn han burde gjort.
Når det først gikk galt denne kvelden, mener retten det er av sentral betydning for saken hvordan A har forholdt seg til hendelsen i ettertid. A har som nevnt akseptert andres beskrivelser av hendelsen og har gitt en uforbeholden unnskyldning for egen oppførsel. Videre har A uttrykt vilje til å underlegge seg tiltak for å vise at han tar saken på alvor og for å gjenoppbygge tillit.
Etter rettens vurdering bidrar As holdning ikke bare til å begrense krenkelsen overfor C, men det gir også arbeidsgiver mindre grunn til å frykte nye tilfeller av seksuell trakassering fra hans side. Retten nevner i forlengelsen av dette at A har jobbet hos [virksomhet] i 9 år uten at noen har hatt noe å utsette på hans atferd. Alt tatt i betraktning er det ikke grunn til å tro annet enn at det dreier seg om et enkeltstående tilfelle av upassende atferd med lav risiko for gjentakelse.
Retten vil også trekke frem at A og C ikke jobber samme sted, slik at de ikke naturlig har kontakt med hverandre utover en og annen e-post eller telefonsamtale i forbindelse med Cs oppfølgning av kurs og sertifisering av A.
[virksomhet]s behov for å avslutte arbeidsforholdet må vurderes i lys av dette.
Retten bemerker at heller ikke [virksomhet] synes å mangle tillit til at A vil evne å ta lærdom av det inntrufne. Det vises til at [virksomhet] i prosessen stilte seg åpen for reansettelse av A. Riktignok ble det sagt at ny ansettelse først kunne bli vurdert etter at det hadde gått ett år, men det må antas å henge sammen med at avskjeden skulle få den tilsiktede signaleffekten. Som allerede redegjort for er det signaleffekten som har vært styrende for [virksomhet]s vurderinger i saken.
[virksomhet] har i den forbindelse trukket frem at bedriften har et særlig behov for å slå ned på seksuell trakassering. Dette ble blant annet begrunnet med at [virksomhet] jevnlig sender helt unge arbeidstakere, som gjerne er i sitt første arbeidsforhold, offshore, hvor de har begrensede muligheter for å komme seg unna om de skulle bli utsatt for utilbørlige handlinger. Retten er enig i at slike forhold gir arbeidsgiver særlig oppfordring til aktiv forebygging av seksuell trakassering i organisasjonen, slik også likestillings- og diskrimineringsloven § 13 sjette ledd gir anvisning på. En avskjed av A kan derimot ikke begrunnes med muligheten for at andre vil gjøre seg skyldig i mer alvorlige krenkelser. Det vil være det motsatte av å vurdere hvert enkelt tilfelle konkret.
Etter rettens vurdering var det verken rimelig eller nødvendig å avslutte arbeidsforholdet med A, enten det skjedde i form av avskjed eller oppsigelse. Alle omstendigheter tatt i betraktning mener retten at en skriftlig advarsel til A fremstår som en nærliggende og passende reaksjon. Retten er ikke enig med [virksomhet] i at et slikt utfall av saken ville vært det samme som å si at seksuell trakassering er greit inntil det foreligger en advarsel. En formell advarsel er en disiplinærreaksjon som de fleste vil oppleve som svært belastende å få – og å ha liggende i sin personalmappe.
Retten er kommet til at avskjeden av A av 28.03.2022 var urettmessig, og denne kjennes derfor ugyldig, jf. arbeidsmiljøloven § 15-14 tredje ledd. [virksomhet] gis heller ikke medhold i den subsidiære anførselen om at avskjeden må opprettholdes som en gyldig oppsigelse, jf. arbeidsmiljøloven § 15-14 tredje ledd, jf. § 15-7.
Det følger av arbeidsmiljøloven § 15-14 fjerde ledd at en arbeidstaker kan kreve erstatning dersom avskjeden er urettmessig. Erstatningsutmålingen skal skje i samsvar med § 15-12 andre ledd, hvor det fremgår at:
«Erstatning fastsettes til det beløp som retten finner rimelig under hensyn til det økonomiske tap, arbeidsgivers og arbeidstakers forhold og omstendighetene for øvrig.»
Partene er enige om at A har hatt et månedlig lønnstap på kr. 80.000 som han har krav på å få dekket gitt at det ikke vurderes å være grunnlag for avskjed eller oppsigelse. For de 9,5 månedene som er gått siden avskjeden ble gitt, utgjør As økonomiske tap totalt kr. 760.000, som [virksomhet] dømmes til å erstatte.
Etter rettens vurdering er det også rimelig at A tilkjennes et beløp for ikke-økonomisk skade, såkalt oppreisningserstatning. Ved vurderingen har retten tatt høyde for at saken springer ut av As egen kritikkverdige atferd, slik at han i utgangspunktet selv er å klandre for situasjonen som oppsto. A tok imidlertid straks ansvar for sine handlinger og la til rette for at saken kunne – og etter rettens syn burde – blitt håndtert på en annen måte fra arbeidsgivers side. Til tross for dette har A måttet tåle belastningen med å stå i en avskjedssak over relativt lang tid. Etter en samlet vurdering anser retten et beløp på kr. 60.000 som passende kompensasjon for den urettmessige avskjeden.
A har vunnet saken og har etter hovedregelen i tvisteloven § 20-2 første ledd krav på full erstatning for sine sakskostnader. Retten har vurdert unntaksbestemmelsen i tvisteloven § 20-2 tredje ledd, men kan ikke se at det foreligger tungtveiende grunner som gjør det rimelig å frita [virksomhet] fra erstatningsansvaret. Retten har ikke vært i tvil om resultatet og det var god grunn for A til å ta ut søksmål mot [virksomhet].
I henhold til sakskostnadsoppgave etter tvisteloven § 20-5 tredje ledd har advokat Lindbekk krevd dekket totalt kr. 344.531, hvorav kr. 334.375 relaterer seg til 107 timers arbeid med en timepris på 2.500 eks. mva, og kr. 10.156 gjelder utgiftsdekning for reise og opphold. [virksomhet] har fremsatt innsigelser mot størrelsen på kostnadene.
Det følger av tvisteloven § 20-5 første ledd at full erstatning for sakskostnader skal dekke partens «nødvendige kostnader» ved saken. Ved vurderingen av om kostnadene har vært nødvendige skal det legges vekt på om det «ut fra betydningen av saken har vært rimelig å pådra dem». Etter rettens vurdering fremstår As sakskostnader som noe høye ut fra sakens karakter og omfang. Når det er sagt dreier det seg om en sak av stor betydning for A som det er rimelig at han gis anledning til å forberede på skikkelig vis, både faktisk og rettslig. Retten har videre forståelse for at det ved forberedelsen av saken har vært nødvendig å nedlegge arbeid i å få klarlagt faktum, selv om det i liten grad ble gjenspeilt i bevisførselen under hovedforhandlingen. Dette blant annet som følge av at [virksomhet] har vært knappe i beskrivelsen av hendelsen som avskjeden er forankret i. Retten viser i denne sammenheng også til at den tidligere omtalte e-posten fra B til D av 18.03.2022, først ble gjort kjent for A ved prosesskriv av 24.10.2022. Under noe tvil er retten kommet til at A skal få medhold i det fremsatte kravet.
Dommen er enstemmig.
Dommen er ikke avsagt innen lovens frist. Grunnen er tett berammingsprogram for rettens leder (uten avsatt tid til domskriving grunnet utsettelse av sak), sykdom og juleferie.
DOMSSLUTNING 
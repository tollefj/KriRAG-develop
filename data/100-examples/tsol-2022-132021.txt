Siktede er 49 år gammel. Siktede skal nå domfelles for å ha kjørt en el-sparkesykkel klassifisert som motorvogn i påvirket tilstand. Han er tidligere straffet én gang for tilsvarende overtredelse. Overtredelsen ligger imidlertid så langt tilbake i tid at den ikke vil vektlegges i denne saken.
Påtalemyndigheten har foreslått at straffen settes til betinget fengsel i 18 dager, i tillegg til en bot på 15 000 kroner, og en tapstid på føreretten for en periode på 15 måneder.
Siktede har kjørt en el-sparkesykkel under påvirkning av alkohol. El-sparkesykkelen var av typen «liten elektrisk motorvogn», slik dette er definert i Forskrift om krav til liten elektrisk motorvogn § 3. Fra 15. juni 2022 trådte den nye forskriften om krav til liten elektrisk motorvogn i kraft, noe som innebærer at ruspåvirket kjøring med liten el-sparkesykkel nå er straffbart etter de alminnelige reglene om ruspåvirket kjøring av motorvogner i vegtrafikkloven § 31, jf. § 22 første ledd.
I utgangspunktet skal straffenivået dermed følge de samme reglene som gjelder for alle typer motorvogner, der straffen settes i samsvar med graden av ruspåvirkning, og hvilken fare den konkrete kjøringen medførte. Siktede hadde en alkoholkonsentrasjon i utåndingsluften på 0,70 milligram per liten luft da han kjørte el-sparkesykkelen, noe som omregnet tilsvarer en promille på 1,4.
Det følger av vegtrafikkloven § 31 annet avsnitt bokstav c) at ruspåvirket kjøring med en alkoholkonsentrasjon over 0,6 milligram per liter luft som regel straffes med bot og ubetinget fengsel. Dette er dermed også utgangspunktet der ruskjøringen skjer ved bruk av el-sparkesykkel.
Selv om en el-sparkesykkel etter den nye forskriften skal anses som en motorvogn etter vegtrafikkloven § 2, er det etter rettens syn en markant forskjell mellom det å kjøre ruspåvirket med en el-sparkesykkel, og det å kjøre ruspåvirket med personbil. De to kjøretøyene skiller seg vesentlig fra hverandre hva gjelder både hastighet, vekt og størrelse, og en el-sparkesykkel har et langt lavere skadepotensial enn en personbil. Dette er også lagt til grunn i høringsnotatet av 9. februar 2022 om forslag til endring i regelverket for små elektriske kjøretøy. Her fremgår det at bakgrunnen for at vegtrafikkloven § 22 første ledd ble utvidet til også å omfatte små elektriske motorvogner var uakseptabelt høye skadetall og et stadig økende konfliktnivå mellom førere av elektriske sparkesykler og andre trafikanter. Samtidig fremgår det under punkt 6.4.5 på side 42 at «(s)elv om ruspåvirket kjøring med liten elektrisk motorvogn er farlig både for brukerne og for andre trafikanter, er skadepotensialet mindre enn for en typisk personbil, og kan ikke anses som større enn på moped».
Etter rettens syn innebærer dette at det ikke kan reageres like strengt overfor ruspåvirket kjøring med el-sparkesykkel, som for ruspåvirket kjøring med personbil. I likhet med påtalemyndigheten finner retten at straffutmålingen for ruspåvirket kjøring med el-sparkesykkel bør ta utgangspunkt i alminnelige straffutmålingsprinsipper, heller enn å følge normeringen som § 31 annet ledd legger opp til. En slik helhetsvurdering synes allerede å være hjemlet i utmålingsregelen i vegtrafikkloven § 31 fjerde ledd første punktum, og synes også å være lagt opp til i høringsnotatet av 9. februar 2022, der det under punkt 6.4.5 fremgår at «(re)gelverket gir rom for å ta hensyn til særlige risikoforhold ved små elektriske motorvogner, og det nærmere reaksjonsnivået også på dette området vil bli avklart gjennom rettspraksis».
Retten finner også støtte for dette i Høyesteretts avgjørelse i HR-2016-2228-A, som gjaldt utmåling av straff for ruspåvirket kjøring ved bruk av Segway. I dommen uttales det i avsnitt 33 at det «i det aktuelle tilfellet kan (...) synes mer nærliggende å fastsettestraffen basert på alminnelige straffutmålingsprinsipper enn å ta utgangspunkt i den normering som er gjort i vegtrafikkloven § 31». Ettersom en el-sparkesykkel både i farepotensiale og bruk kan sammenlignes med en Segway, finner retten at det også i vår sak er riktig å bruke vanlige straffutmålingsprinsipper, og ikke normeringen i § 31, for å fastsette straffen. Sentrale momenter ved vurderingen etter vanlige straffutmålingsprinsipper vil være handlingens konkrete og generelle farepotensiale, oppstått skade, graden av påvirkning og utvist skyld, jf. LA-2021-25863.
I den konkrete saken skal det utmåles en straff for en forsettlig ruskjøring med en påvirkningsgrad på 1,4 promille. Påvirkningsgraden er høy, og innebærer en åpenbar risiko for trafikkuhell. Etter rettens syn tilsier både den utviste skyld og påvirkningsgraden at siktede ilegges en følbar reaksjon. I følge politiets anmeldelsen skal siktede også ha kjørt svært vinglete, og i anmeldelsen er det beskrevet at siktede kjørte «slalåm» langs fortauet, og at han også hadde noen ukontrollerte bevegelser med styret på el-sparkesykkelen. Siktede har i retten forklart at dette skyldtes at det var lite batteri på el-sparkesykkelen, og at den da bare vekselvis gikk fremover. Retten kan ikke utelukke siktedes forklaring på dette punkt, men finner det også sannsynlig at den høye påvirkningsgraden kan ha virket inn på kjøringen. Det vises til politiets anmeldelse, der siktede er beskrevet som tydelig beruset.
Den aktuelle kjøringen fant videre sted inne i sentrum av Leknes, og på et tidspunkt da det ble avholdt Countryfestival i byen, og derved var flere mennesker i sentrum enn normalt. På det aktuelle tidspunktet siktede kjørte el-sparkesykkelen var det imidlertid ingen andre trafikanter til stede, verken gående eller kjørende, og det oppstod heller ingen konkrete faresituasjoner ved kjøringen. Kjøringen fant videre sted på et fortau, over en kort strekning på mellom 20 og 50 meter, og med en hastighet tilsvarende gangfart. Det er imidlertid på det rene at siktede hadde til hensikt å kjøre el-sparkesykkelen helt hjem, og at årsaken til at han likevel ikke gjorde dette utelukkende var det lave strømnivået på el-sparkesykkelen.
På bakgrunn av ovenstående finner retten at forholdet kvalifiserer til en betinget fengselsstraff og bot, slik også foreslått av påtalemyndigheten.
Til støtte for dette vises det til Agder lagmannsretts avgjørelse i LA-2021-25863. Dommen gjaldt uaktsom føring av el-sparkesykkel i ruspåvirket tilstand på et tidspunkt da slik sparkesykkel på visse vilkår fortsatt var klassifisert som «sykkel» og ikke «motorvogn». Saken gjaldt derfor brudd på vegtrafikkloven § 21, ikke § 22. I saken hadde domfelte kjørt el-sparkesykkel i Oslo sentrum med en blodalkoholkonsentrasjon på 1,76 promille. Kjøringen fant sted på ettermiddagstid, og tiltalte hadde skadet seg relativt kraftig da han falt av sykkelen underveis i kjøringen. Retten la til grunn at straffutmålingen måtte foretas etter en konkret vurdering med grunnlag i alminnelige straffutmålingsprinsipper, og flertallet utmålte en straff på betinget fengsel i 14 dager, samt en bot på 15 000 kroner. Ved fastsettelse av straffen var det tatt hensyn til at saken ble pådømt som en tilståelsesdom, jf. § 78 bokstav f.
Til tross for at saksforholdet i den nevnte lagmannsrettsavgjørelsen må betraktes som mer alvorlig, finner retten at det også i vår sak må reageres med en betinget fengselsstraff. Det vises her særlig til at forholdet i vår sak skal pådømmes som brudd på vegtrafikkloven § 22, og at allmennpreventive hensyn gjør seg sterkt gjeldende ved straffutmålingen. Videre vises det til siktedes påvirkningsgrad, og utviste skyld.
Etter vektlegging av tilståelsesrabatten, mener retten at den betingede fengselsstraffen passende til 15 dager.
Siktede skal i tillegg idømmes en bot, jf. vegtrafikkloven § 31 andre ledd bokstav c. Etter praksis i promillesaker skal boten settes til 1,5 ganger brutto månedslønn. Bare i sjeldne tilfeller settes boten lavere enn 10 000 kroner, jf. Ot.prp.nr.65 (1987–1988) s. 29 og Høyesteretts dom i Rt-1995-1554.Ved den konkrete utmåling skal boten videre tilpasses siktedes økonomi, og dessuten stå i forhold til lovbruddet, jf. straffeloven § 53.
Ettersom ruspåvirket kjøring på el-sparkesykkel ikke er like farlig som ruspåvirket kjøring med bil, kan den veiledende normen om halvannen ganger brutto månedsinntekt ikke uten videre legges til grunn når straffen skal utmåles etter alminnelige strafferettslige prinsipper. Påtalemyndigheten har foreslått at boten fastsettes til 15 000 kroner, noe retten er enig i. Det vises her til den nevnte lagmannsrettsavgjørelsen i LA-2021-25863, der boten også ble fastsatt til kr 15 000. Den subsidiære fengselsstraffen settes til 15 dager, jf. HR-2022-981-A avsnitt 67.
Siktede skal domfelles for ruspåvirket kjøring, og det skal da også utmåles en tapstid på siktedes førerett, jf. vegtrafikkloven § 33 nr. 1. Av vegtrafikkloven § 33 annet ledd fremgår det at den som straffes for ruspåvirket kjøring etter vegtrafikkloven § 22 skal ilegges en tapstid på minst 1 år.
Nærmere regler om tapsperiodens lengde er gitt i forskrift 19. desember 2003 om tap av retten til å føre motorvogn mv. (tapsforskriften). Av forskriftens § 3-2 nr. 2, siste punkt fremgår det at «(v)ed alkoholkonsentrasjon i blodet over 1,2 promille eller over 0,6 milligram per liter luft i utåndingsluften skal tap av føreretten fastsettes til minst 2 år».
Etter tapsforskriften § 3-12 fremgår det videre at det ved føring av liten elektrisk motorvogn i påvirket tilstand, i formildende retning skal legges vekt på at føringen fant sted nettopp med liten elektrisk motorvogn, og eventuelt også at kjøringen fant sted med lav konsentrasjon av rusmiddel og over kort kjørestrekning. Tapsperioden ved promillekjøring med elektrisk sparkesykkel skal altså vurderes konkret.
Retten finner at tapstiden passende kan fastsettes til 13 måneder, og har da hensyntatt at kjøringen skjedde med en el-sparkesykkel, samt at kjøringen fant sted over en kort strekning.
Retten kan ikke se at tapstiden er uforholdsmessig, jf. tapsforskriften § 1-3. Generelt vil de aller fleste som taper førerretten midlertidig oppleve tapet av som en klar ulempe. At logistikken i hverdagen blir mer utfordrende for siktede uten førerkort, er en naturlig konsekvens, og innebærer ikke at virkningen er mer byrdefull for ham enn det som normalt kan påregnes.
Tapstiden regnes fra det tidspunktet siktedes førerett ble midlertidig tilbakekalt, herunder fra 2. september 2022, jf. tapsforskriften § 1-4 første ledd.
Ettersom siktede har førerett på prøve, skal det kreves full ny førerprøve som vilkår for gjenerverv av føreretten. Dette er bestemt i tapsforskriften § 8-4.
DOMSSLUTNING
Fullbyrding av straffen utsettes med en prøvetid på to år i medhold av straffeloven § 34.
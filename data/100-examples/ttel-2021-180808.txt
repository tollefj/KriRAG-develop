Saksøker, [virksomhet1] AS («[virksomhet1]»), ved styreleder og daglig leder C («C»), inngikk en leieavtale om utnyttelse av steinforekomster med grunneierne B og A («B» og «A», sammen «grunneierne»). Leieavtalen ble signert 28. mars 2019.
Leieavtalen gjelder [sted], som ligger på grunneiernes eiendom i Porsgrunn kommune. Området består av en flate etter oppfylling av en myr, med skrotstein fra et steinbrudd, og består av driftsbygninger, anleggsbrakke, maskiner, inventar og et depot av skrotstein av typen Blue Pearl (Larvikitt).
Grunneierne har over tid investert i oppbyggingen av driften ved [sted] for å kunne utnytte skrotstein. Området ble tidligere utleid til [virksomhet2] AS og senere til [virksomhet3] AS i januar 2018. [virksomhet3] AS byttet etter hvert navn til [virksomhet4] AS. Både [virksomhet2] AS og [virksomhet4] AS' virksomhet var i hovedsak rettet mot brosteinsvirksomhet.
[virksomhet4] AS gikk konkurs januar 2019. [virksomhet1] kjøpte opp driftstilbehør og varelager fra konkursboet for 443 750 kroner. Flere selskaper var interesserte i å ta over driften ved [sted] etter konkursen, herunder [virksomhet1] ved C. Dersom [virksomhet1] fikk ta over, ville flere av de tidligere ansatte hos [virksomhet4] AS være med videre. Dette gjaldt blant annet D, E og Cs stesønn F. D var styremedlem og deleier av firmaet [virksomhet4] AS gjennom sitt selskap [virksomhet5] AS. E var daglig leder og medeier i [virksomhet4] AS gjennom selskapet [virksomhet6] AS.
Grunneierne besluttet å leie ut området til [virksomhet1] ettersom personene tilknyttet [virksomhet4] på denne måten kunne beholde jobbene sine ved steinforedlingsanlegget, samtidig som man kunne fortsette den driften som hadde foregått på [sted] de senere årene.
Avtalen mellom grunneierne og [virksomhet1] var likelydende avtalen grunneierne tidligere hadde inngått med [virksomhet4] AS. Avtalens formål er utnyttelse av skrotsteinforekomster deponert på eiendommen. Hensikten med leieavtalen var å fortsette den virksomhet som [virksomhet4] AS drev, nemlig produksjon av brostein og produkter egnet til bruk i utemiljøet.
Avtalen omfatter hele eiendommen [gnr. 01] bnr. 12 og 3 000 kvadratmeter på [gnr. 01] bnr. 2. Leieprisen var 18 000 kroner eks. mva. i måneden. Leie pålydende 223 560 kroner ble betalt forskuddsvis for 12 måneder den 8. februar 2019. Det ble ikke betalt merverdiavgift.
I oppstartsfasen fikk [virksomhet1] bistand av konsulent G. G hadde blitt engasjert av F, som hadde mottatt opplysninger om G fra H, som arbeidet for [virksomhet7] AS. G hadde god innsikt i steinindustrien og hadde drevet innenfor denne sektoren i lang tid. G skulle bistå [virksomhet1] med driften. I den forbindelse ble containere med steinblokker sendt til hans bror, I, i Canada. Det ble også utskipet containere med blokksteiner til India, gjennom en annen kontakt av C, J samt et parti til Italia.
A og C møttes våren 2019 og A ble tilbudt 1% av aksjene i [virksomhet1]. B overførte av den grunn 30 000 kroner til C den 14. juni 2019.
Rundt april 2019 ble det avdekket produksjon av cannabis på [sted] i to containere som hadde blitt gravd ned under bakken. Det viste seg at Cs stesønn, F, var sentral i denne produksjonen. C fikk narkotikavirksomheten til å opphøre.
Med G på laget ønsket [virksomhet1] å ekspandere virksomheten din. [virksomhet1] ønsket fremover å satse på blant annet plater, fliser, monumenter m.m., som var mer lukrative produkter.På denne bakgrunn solgte [virksomhet1] den 22. august 2019 hele produksjonslinjen sin, bestående av knekkemaskiner, steintromler og knekkepresse til [virksomhet2] AS for 1 325 000 kroner.
Tidlig høsten 2019 møttes C og A på McDonalds for å diskutere den videre virksomheten. C ble i dette møtet tilbudt av A å trekke seg fra avtalen, noe C takket nei til. Bakgrunnen for As tilbud til C om å gå fra avtalen var at han hadde mottatt bekymringsmeldinger fra ansatte om manglende lønn og bruk av rusmidler blant ansatte hos [virksomhet1]. Han hadde derfor en mistanke om at forholdene ikke var slik de skulle være på [sted]. Blant annet oppdaget han selv tomme alkohol-bokser i brakkene. A hadde heller ikke mottatt betaling av merverdiavgift fra [virksomhet1] til tross for gjentatt purringer. Han hadde også fått vite at [virksomhet1] ikke hadde solgt et eneste produkt og hadde i tillegg solgt den eneste produksjonslinjen de hadde.
A ble videre kjent med en rekke andre forhold som førte til at A nedla driftsstans på [sted] den 19. oktober 2019. A nedla dermed umiddelbart driftsstans. Det ble skiftet låser, satt opp steinblokker og sperret for maskinene slik at de ikke kunne brukes. [virksomhet1] og C har etter denne datoen ikke hatt adgang til [sted].
Den 24. april 2020 fremsatte advokatfullmektig Trine Billehaug en formell heving av avtalen på vegne av grunneierne. Hevingen ble begrunnet i manglende innbetaling av leie, alvorlig kriminalitet samt at leietaker ikke hadde overholdt sine forpliktelser etter leieavtalen punkt 6.
[virksomhet1] og C motsatte seg de påberopte hevingsgrunnlagene og saken ble bragt inn for forliksrådet i Porsgrunn. Forliksrådet besluttet den 26. august 2020 å innstille saken. Begrunnelsen var at den var for vanskelig å behandle for forliksrådet.
Den 17. desember 2021 tok [virksomhet1] ut stevning mot grunneierne. Den 9. februar 2022 innga grunneierne tilsvar i saken og tok ut motsøksmål.
[virksomhet1] har utnyttet steinforekomsten på avtalt måte. Utgangspunktet for tolkning av avtaler er å fastlegge hva partene har ment, jf. Rt-1993-564. A har imidlertid, lang tid etter at han sperret ute fra eiendommen, hevdet at [virksomhet1] utnytter steinen på en måte som er i strid med avtalen. Dette er uriktig. [virksomhet1] var fra oppstart tydelige på hvordan de ønsket å utnytte steinen og A ble invitert med i virksomheten.
[virksomhet1] mener at partene hadde en klar felles forståelse ved avtaleinngåelsen. I slike situasjoner må avtalen tolkes på en objektiv måte, med utgangspunkt i avtalens ordlyd, jf. blant annet Rt-1997-1807 og Rt-1988-1317. Etter avtalens § 2 b) regulerer leieavtalen forholdene mellom partene «i forbindelse med utnyttelse av de skrotsteinforekomster som er deponert på eiers eiendom og etter 2 c) har leieren «retten til å benytte seg av steinforekomsten på eiers eiendom». Det er ikke lagt inn noen begrensninger i hvordan steinforekomsten skal utnyttes. Etter avtalens ordlyd har [virksomhet1] utnyttet steinforekomsten i tråd med avtalen. Dette tolkningsalternativet må legges til grunn.
Ordlyden er på ingen måte vag eller flertydig, og det er ikke behov for å vurdere andre tolkningsfaktorer som kan bringe klarhet i hva partene har ment. I alle tilfeller har grunneierne vært informert om [virksomhet1] sine planer for utnyttelsen av steinen fra start. Grunneierne fikk også på et tidspunkt tilbud om å bli deleier.
Det er saksøkte som har utarbeidet avtalen. Etter uklarhetsregelen skal forfatteren av avtalen bære risikoen for ikke å ha uttrykt seg klarere, jf. Rt-1992-1105.
Eventuelle endringer må avtales skriftlig gjennom tilleggsavtale, jf. leieavtalen § 10. Dette foreligger ikke
[virksomhet1] ble i oktober 2019 urettmessig utestengt fra eiendommen. Utkastelsen representerte et klart mislighold av leieavtalen. Å skifte låser, hindre bruk av maskiner og å sperre noen ute uten grunnlag er et klart brudd med leieavtalen og alminnelige forpliktelser i leieforhold, samt prinsippet om at avtaler skal holdes. Det er ikke en akseptabel fremgangsmåte dersom man angrer på at man inngikk en avtale. Etter leieavtalen løper leieforholdet i 10 år. Leier kan si opp avtalen med ett års skriftlig varsel. Utleier kan kun si opp leieavtalen ved vesentlig mislighold. Hindringen kan karakteriseres som en form for selvtekt eller uberettiget tilbakeholdsrett som gir erstatning når den andre parten har lidd et tap.
Misligholdet må være vesentlig for at saksøkte skal kunne heve avtalen. Det følger av rettspraksis at dette særlig gjelder i langvarige leieforhold, jf. Rt-1973-375. Terskelen er høy, og grunnlagene er verken isolert sett eller kumulert tilstrekkelig for å heve avtalen.
Saksøkte anførere flere forhold som ikke er rettslig relevante for vurderingen av om misligholdet er vesentlig. [virksomhet1] har utnyttet skrotsteinene i tråd med leieavtalen. A har vært innforstått med all bruk og planlagt fremtidig utnyttelse, og ønsket til [virksomhet1]. Den egentlige grunnen til at saksøkte ønsker å komme seg ut av leieforholdet er at A angret og ikke ville leie ut til nye konkurrenter av hans andre samarbeidspartnere som leier areal av han og som produserer stein i nærområdet. Denne grunnen er på ingen måte holdbar, og mye tyder på at den er i strid med konkurranselovgivningen ved at grunneiernes avtale med de øvrige samarbeidspartnerne er en avtale i strid med konkurranseloven § 10 eller at samarbeidspartnerne – som har en meget høy markedsandel – har opptrådt i strid med forbudet i konkurranseloven § 11 om misbruk av dominerende stilling.
[virksomhet1] har krav på full erstatning. Vilkårene for erstatning er oppfylte. Grunneierne har misligholdt leieavtalen og urettmessig utestengt [virksomhet1] fra eiendommen og urettmessig hevet avtalen. Dette har påført [virksomhet1] en rekke direkte tap.
[virksomhet1] ble opprettet utelukkende for driften på [sted]. [virksomhet1] skulle drive med ulike former for utnyttelse av skrotsteinforekomsten, blant annet produksjon av fliser, belegg, gravsteiner og annet. Dette er det stor etterspørsel etter både i og utenfor Norge. Med investeringer i effektivt og nytt utstyr ville dette på sikt gi stor fortjeneste. For å maksimere fortjenesten ble det foretatt kostbare investeringer i utstyr av topp kvalitet som kunne vare lenge. C forespeilet drift i lang tid og har tross alt inngått en leiekontrakt for 10 år. [virksomhet1] ble startet med en aksjekapital på NOK 3 000 000 som underbygger satsingen. I tillegg har det ytet lån fra morselskapet.
Konkrete utlegg og balanseførte tap er beregnet av revisor til minst 4 000 000 kroner. Saksøkte må også erstatte [virksomhet1]s indirekte tap. Kontrakten inneholder ingen slike begrensninger. Videre er en urettmessig utestengelse på bakgrunn av samarbeid med andre konkurrenter klart grovt uaktsomt og klanderverdig. Fordi hele virksomheten har ligget nede som følge av saksøktes urettmessige oppførsel har [virksomhet1] gått glipp av store driftsinntekter. I tråd med tapsbegrensningsplikten har C solgt unna en del av det mer verdifulle utstyret. Dette har redusert det økonomiske tapet.
Det foreligger ikke ansvarsgrunnlag for noen av disse forholdene. Saksøkte misligholdt avtalen med [virksomhet1] da de sperret og stengte dem ute fra anlegget.
Når det gjelder kravet om erstatning for manglende merverdiavgift på NOK 55 890, vises det til at [virksomhet1] har betalt leie for 2019 på NOK 223 560. Avtalen ble signert i mars 2019, deretter ble [virksomhet1] utestengt i oktober 2019. Som følge av utestengelsen må kravet motregnes mot leies som allerede er betalt for hele året. Etter at [virksomhet1] ble sperret ute skal de selvsagt ikke betale leie. [virksomhet1] sin innbetaling dekker hele den faktiske leieperioden fra mars til oktober før saksøkte misligholdt avtalen.
Når det kommer til kravet om leie for 1. januar 2010 til 1. juni 2021 foreligger det verken ansvarsgrunnlag eller årsakssammenheng. [virksomhet1] var urettmessig utestengt fra eiendommen.
Det foreligger heller ikke ansvarsgrunnlag eller årsakssammenheng for erstatning for utgifter til reparasjoner av sag, steinspiller, vannrør og kloakk, elektrisk anlegg, samt tømming av kummer, septiktank og laguneslam. [virksomhet1] kan ikke vedlikeholde dette mens saksøkte samtidig skifter låsene på eiendommen.
Erstatning for kostnader for fjerning av nedgravd container kan ikke kreves av [virksomhet1]. Det foreligger ikke ansvarsgrunnlag eller årsakssammenheng. Verken [virksomhet1] eller C er skyld i dette. A leide ut eiendom med nedgravde containere fra 2018.
Det er nedlagt slik påstand:
I hovedsøksmålet:
I motsøksmålet:
[virksomhet1] har utnyttet steinforekomsten på avtalt måte. Utgangspunktet for tolkning av avtaler er å fastlegge hva partene har ment, jf. Rt-1993-564. A har imidlertid, lang tid etter at han sperret ute fra eiendommen, hevdet at [virksomhet1] utnytter steinen på en måte som er i strid med avtalen. Dette er uriktig. [virksomhet1] var fra oppstart tydelige på hvordan de ønsket å utnytte steinen og A ble invitert med i virksomheten.
[virksomhet1] mener at partene hadde en klar felles forståelse ved avtaleinngåelsen. I slike situasjoner må avtalen tolkes på en objektiv måte, med utgangspunkt i avtalens ordlyd, jf. blant annet Rt-1997-1807 og Rt-1988-1317. Etter avtalens § 2 b) regulerer leieavtalen forholdene mellom partene «i forbindelse med utnyttelse av de skrotsteinforekomster som er deponert på eiers eiendom og etter 2 c) har leieren «retten til å benytte seg av steinforekomsten på eiers eiendom». Det er ikke lagt inn noen begrensninger i hvordan steinforekomsten skal utnyttes. Etter avtalens ordlyd har [virksomhet1] utnyttet steinforekomsten i tråd med avtalen. Dette tolkningsalternativet må legges til grunn.
Ordlyden er på ingen måte vag eller flertydig, og det er ikke behov for å vurdere andre tolkningsfaktorer som kan bringe klarhet i hva partene har ment. I alle tilfeller har grunneierne vært informert om [virksomhet1] sine planer for utnyttelsen av steinen fra start. Grunneierne fikk også på et tidspunkt tilbud om å bli deleier.
Det er saksøkte som har utarbeidet avtalen. Etter uklarhetsregelen skal forfatteren av avtalen bære risikoen for ikke å ha uttrykt seg klarere, jf. Rt-1992-1105.
Eventuelle endringer må avtales skriftlig gjennom tilleggsavtale, jf. leieavtalen § 10. Dette foreligger ikke
[virksomhet1] ble i oktober 2019 urettmessig utestengt fra eiendommen. Utkastelsen representerte et klart mislighold av leieavtalen. Å skifte låser, hindre bruk av maskiner og å sperre noen ute uten grunnlag er et klart brudd med leieavtalen og alminnelige forpliktelser i leieforhold, samt prinsippet om at avtaler skal holdes. Det er ikke en akseptabel fremgangsmåte dersom man angrer på at man inngikk en avtale. Etter leieavtalen løper leieforholdet i 10 år. Leier kan si opp avtalen med ett års skriftlig varsel. Utleier kan kun si opp leieavtalen ved vesentlig mislighold. Hindringen kan karakteriseres som en form for selvtekt eller uberettiget tilbakeholdsrett som gir erstatning når den andre parten har lidd et tap.
Misligholdet må være vesentlig for at saksøkte skal kunne heve avtalen. Det følger av rettspraksis at dette særlig gjelder i langvarige leieforhold, jf. Rt-1973-375. Terskelen er høy, og grunnlagene er verken isolert sett eller kumulert tilstrekkelig for å heve avtalen.
Saksøkte anførere flere forhold som ikke er rettslig relevante for vurderingen av om misligholdet er vesentlig. [virksomhet1] har utnyttet skrotsteinene i tråd med leieavtalen. A har vært innforstått med all bruk og planlagt fremtidig utnyttelse, og ønsket til [virksomhet1]. Den egentlige grunnen til at saksøkte ønsker å komme seg ut av leieforholdet er at A angret og ikke ville leie ut til nye konkurrenter av hans andre samarbeidspartnere som leier areal av han og som produserer stein i nærområdet. Denne grunnen er på ingen måte holdbar, og mye tyder på at den er i strid med konkurranselovgivningen ved at grunneiernes avtale med de øvrige samarbeidspartnerne er en avtale i strid med konkurranseloven § 10 eller at samarbeidspartnerne – som har en meget høy markedsandel – har opptrådt i strid med forbudet i konkurranseloven § 11 om misbruk av dominerende stilling.
[virksomhet1] har krav på full erstatning. Vilkårene for erstatning er oppfylte. Grunneierne har misligholdt leieavtalen og urettmessig utestengt [virksomhet1] fra eiendommen og urettmessig hevet avtalen. Dette har påført [virksomhet1] en rekke direkte tap.
[virksomhet1] ble opprettet utelukkende for driften på [sted]. [virksomhet1] skulle drive med ulike former for utnyttelse av skrotsteinforekomsten, blant annet produksjon av fliser, belegg, gravsteiner og annet. Dette er det stor etterspørsel etter både i og utenfor Norge. Med investeringer i effektivt og nytt utstyr ville dette på sikt gi stor fortjeneste. For å maksimere fortjenesten ble det foretatt kostbare investeringer i utstyr av topp kvalitet som kunne vare lenge. C forespeilet drift i lang tid og har tross alt inngått en leiekontrakt for 10 år. [virksomhet1] ble startet med en aksjekapital på NOK 3 000 000 som underbygger satsingen. I tillegg har det ytet lån fra morselskapet.
Konkrete utlegg og balanseførte tap er beregnet av revisor til minst 4 000 000 kroner. Saksøkte må også erstatte [virksomhet1]s indirekte tap. Kontrakten inneholder ingen slike begrensninger. Videre er en urettmessig utestengelse på bakgrunn av samarbeid med andre konkurrenter klart grovt uaktsomt og klanderverdig. Fordi hele virksomheten har ligget nede som følge av saksøktes urettmessige oppførsel har [virksomhet1] gått glipp av store driftsinntekter. I tråd med tapsbegrensningsplikten har C solgt unna en del av det mer verdifulle utstyret. Dette har redusert det økonomiske tapet.
Det foreligger ikke ansvarsgrunnlag for noen av disse forholdene. Saksøkte misligholdt avtalen med [virksomhet1] da de sperret og stengte dem ute fra anlegget.
Når det gjelder kravet om erstatning for manglende merverdiavgift på NOK 55 890, vises det til at [virksomhet1] har betalt leie for 2019 på NOK 223 560. Avtalen ble signert i mars 2019, deretter ble [virksomhet1] utestengt i oktober 2019. Som følge av utestengelsen må kravet motregnes mot leies som allerede er betalt for hele året. Etter at [virksomhet1] ble sperret ute skal de selvsagt ikke betale leie. [virksomhet1] sin innbetaling dekker hele den faktiske leieperioden fra mars til oktober før saksøkte misligholdt avtalen.
Når det kommer til kravet om leie for 1. januar 2010 til 1. juni 2021 foreligger det verken ansvarsgrunnlag eller årsakssammenheng. [virksomhet1] var urettmessig utestengt fra eiendommen.
Det foreligger heller ikke ansvarsgrunnlag eller årsakssammenheng for erstatning for utgifter til reparasjoner av sag, steinspiller, vannrør og kloakk, elektrisk anlegg, samt tømming av kummer, septiktank og laguneslam. [virksomhet1] kan ikke vedlikeholde dette mens saksøkte samtidig skifter låsene på eiendommen.
Erstatning for kostnader for fjerning av nedgravd container kan ikke kreves av [virksomhet1]. Det foreligger ikke ansvarsgrunnlag eller årsakssammenheng. Verken [virksomhet1] eller C er skyld i dette. A leide ut eiendom med nedgravde containere fra 2018.
Det er nedlagt slik påstand:
I hovedsøksmålet:
I motsøksmålet:
Det følger av leieavtalen § 8 bokstav c, og alminnelig ulovfestet kontraktsrett, at en medkontrahent kan heve en avtale dersom den annen part vesentlig misligholder denne. I nærværende sak er det åpenbart at [virksomhet1] vesentlig og grovt har misligholdt leieavtalen.
Så lenge den kriminelle aktiviteten pågikk i [virksomhet1]s leieperiode, og de ansatte som drev cannabisplantasjen var de samme som var ansatt i [virksomhet4] AS, mangler en anførsel om at det er grunneierne som er de nærmeste til å bære risikoen for den kriminelle aktiviteten på eiendommen, ethvert juridisk grunnlag.
De vesentligste grunnlag for at leieavtalen ble hevet på grunn av saksøkers vesentlige mislighold er følgende fakta:
Hevingen var dermed rettmessig og det foreligger ikke ansvarsgrunnlag for å kreve erstatning.
Saksøker har ikke dokumentert et økonomisk tap. Etter at hele produksjonslinjen ble solgt, hadde ikke selskapet lenger potensial til å drive lønnsomt. Eventuelle tap som måtte ha oppstått skyldes i så fall [virksomhet1]s egne disposisjoner.
Det er ikke dokumentert for påstanden om at «det konkrete direkte regnskapsførte tapet for [virksomhet1] er nå beregnet av statsautorisert revisor til NOK 4.022.633.» Det er kun fremlagt en foreløpig balanse fra januar 2020 og ut oktober 2020 og sier ingenting om hvilket økonomisk tap som angivelig skal være lidt av saksøker.
En fremleggelse av resultat og balanse for [virksomhet1] for 2020 har ingen bevisverdi. 2019 og 2020 var oppstartsår for [virksomhet1]. De utgifter som er påført selskapet ville kunne bli forsvart dersom den ordinære virksomheten med produksjon av brostein hadde kommet i gang.
Hevingen av leieavtalen var saklig begrunnet. Motkravet som er fremmet i hevingserklæringen på kr 183.087 er reelt. I tillegg kommer utgifter til reparasjon av ødelagt diamantsag og kostnader til å fjerne den nedgravde containeren. I tillegg kommer kostnader med å reparere det elektriske anlegget, reparere ødelagte vannrør og kloakkrør, tømming av laguneslam, tømming av septiktank samt reparasjon av matebord til den store steinknekkeren (leieavtalens § 3 b) 5)), jf. § 6 bokstav a), b) og e). Alt utstyr skulle vært løpende vedlikeholdt, alle skader skulle utbedres eller erstattes uten ugrunnet opphold. Dette gir et totalt motkrav på 740 417 kroner.
Under henvisning til tvisteloven § 20-7 (2) holdes styreleder i [virksomhet1], C, personlig erstatningsansvarlig for sakskostnadene, jf. aksjeloven § 17-1. Vilkårene i tvisteloven § 15-3 tredje og fjerde ledd er oppfylt. At styreleder gjøres solidarisk ansvarlig for saksomkostningene vil verken forsinke eller vanskeliggjøre behandlingen av krav som allerede er gjort til gjenstand for søksmål i vesentlig grad. Vilkårene for personlig ansvar er oppfylt, se HR-2017-828-U. Det pekes på hans personlige aktivitet i saken og [virksomhet1]s usikre økonomi.
Det er nedlagt slik påstand:
I hovedsøksmålet:
I motsøksmålet:
Det følger av leieavtalen § 8 bokstav c, og alminnelig ulovfestet kontraktsrett, at en medkontrahent kan heve en avtale dersom den annen part vesentlig misligholder denne. I nærværende sak er det åpenbart at [virksomhet1] vesentlig og grovt har misligholdt leieavtalen.
Så lenge den kriminelle aktiviteten pågikk i [virksomhet1]s leieperiode, og de ansatte som drev cannabisplantasjen var de samme som var ansatt i [virksomhet4] AS, mangler en anførsel om at det er grunneierne som er de nærmeste til å bære risikoen for den kriminelle aktiviteten på eiendommen, ethvert juridisk grunnlag.
De vesentligste grunnlag for at leieavtalen ble hevet på grunn av saksøkers vesentlige mislighold er følgende fakta:
Hevingen var dermed rettmessig og det foreligger ikke ansvarsgrunnlag for å kreve erstatning.
Saksøker har ikke dokumentert et økonomisk tap. Etter at hele produksjonslinjen ble solgt, hadde ikke selskapet lenger potensial til å drive lønnsomt. Eventuelle tap som måtte ha oppstått skyldes i så fall [virksomhet1]s egne disposisjoner.
Det er ikke dokumentert for påstanden om at «det konkrete direkte regnskapsførte tapet for [virksomhet1] er nå beregnet av statsautorisert revisor til NOK 4.022.633.» Det er kun fremlagt en foreløpig balanse fra januar 2020 og ut oktober 2020 og sier ingenting om hvilket økonomisk tap som angivelig skal være lidt av saksøker.
En fremleggelse av resultat og balanse for [virksomhet1] for 2020 har ingen bevisverdi. 2019 og 2020 var oppstartsår for [virksomhet1]. De utgifter som er påført selskapet ville kunne bli forsvart dersom den ordinære virksomheten med produksjon av brostein hadde kommet i gang.
Hevingen av leieavtalen var saklig begrunnet. Motkravet som er fremmet i hevingserklæringen på kr 183.087 er reelt. I tillegg kommer utgifter til reparasjon av ødelagt diamantsag og kostnader til å fjerne den nedgravde containeren. I tillegg kommer kostnader med å reparere det elektriske anlegget, reparere ødelagte vannrør og kloakkrør, tømming av laguneslam, tømming av septiktank samt reparasjon av matebord til den store steinknekkeren (leieavtalens § 3 b) 5)), jf. § 6 bokstav a), b) og e). Alt utstyr skulle vært løpende vedlikeholdt, alle skader skulle utbedres eller erstattes uten ugrunnet opphold. Dette gir et totalt motkrav på 740 417 kroner.
Under henvisning til tvisteloven § 20-7 (2) holdes styreleder i [virksomhet1], C, personlig erstatningsansvarlig for sakskostnadene, jf. aksjeloven § 17-1. Vilkårene i tvisteloven § 15-3 tredje og fjerde ledd er oppfylt. At styreleder gjøres solidarisk ansvarlig for saksomkostningene vil verken forsinke eller vanskeliggjøre behandlingen av krav som allerede er gjort til gjenstand for søksmål i vesentlig grad. Vilkårene for personlig ansvar er oppfylt, se HR-2017-828-U. Det pekes på hans personlige aktivitet i saken og [virksomhet1]s usikre økonomi.
Det er nedlagt slik påstand:
I hovedsøksmålet:
I motsøksmålet:
[virksomhet1] har anført at hevingen var urettmessig og at den egentlige årsaken til hevingen var en rettighetskollisjon med [virksomhet7] AS. Grunneierne har fremholdt en rekke omstendigheter som de mener gir grunnlag for heving.
I leieavtalen mellom partene heter det i § 8 c) at «eieren kan kun si opp avtalen ved vesentlig mislighold». Partene er enige om at hovedvilkåret for å kunne heve er at det foreligger et vesentlig kontraktsbrudd fra [virksomhet1]s side, slik vesentlighetskravet har kommet til uttrykk i de alminnelige kontraktsrettslige regler.
Hovedvilkåret for å kunne heve er i alminnelighet at det foreligger et vesentlig kontraktsbrudd, jf. Hagstrøm, Obligasjonsrett (3. utgave) side 447. I kravet om at misligholdet må være vesentlig ligger en forutsetning om at misligholdet er av en slik art og/eller et slikt omfang at det gir en part «rimelig grunn for (...) å si seg løst fra kontrakten», jf. blant annet Rt-2010-710 avsnitt 43 og Rt-2015-321 avsnitt 54.
Utgangspunktet for vesentlighetsvurderingen må tas i avviket fra kontraktsmessig oppfyllelse. Det sentrale momentet i vurderingen er det objektive avviket fra kontraktsmessig oppfyllelse, og da både dets karakter og omfang. Vesentlighetskravet innebærer at avviket ikke kan være ubetydelig. Inntreffer flere kontraktsbrudd i sammenheng, kan disse kumuleres, slik at det avgjørende er om det samlet sett utgjør et vesentlig avvik. Vurderingen må i prinsippet relateres til kreditor og den betydning det har for kreditor. Bare synbare forhold kan tillegges betydning, slik at det avgjørende blir hva misligholderen hadde grunn til å regne som betydningsfullt.
Hevingsretten beror på en helhetsvurdering, der det også må tas hensyn til hvilken virkning det vil ha for misligholderen at kontrakten bortfaller. Årsaken til kontraktsbruddet kan også få betydning. Dersom kontraktsbruddet skyldes forhold misligholderen kan bebreides for, er det mindre betenkelig å tillate heving. Særlig gjelder dette dersom det er utvist grov skyld. Svik, i betydning av bevisst uredelighet, har gjerne vært ansett som tilstrekkelig hevingsgrunn. Dersom misligholderen er sterkt å bebreide, er dette i seg selv et argument for at kreditor må slippe å bli påtvunget et fortsatt samarbeid ved at kontrakten blir stående. Hensynet er særlig tungtveiende i lange kontraktsforhold. I slike kontraktsforhold vil lojalitet fra misligholderen ødelegge grunnlaget for tillit og dermed for fortsettelsen av kontraktsforholdet. Det vises til Hagstrøm, Obligasjonsrett (3. utgave) side 449-457.
Det er et alminnelig obligasjonsrettslig prinsipp at hevingserklæringen danner rammen for hvilke forhold som kan dras inn ved vurderingen av om en kontrakt kan heves. Utgangspunktet er at kreditor ikke har adgang til å skifte standpunkt og påberope alternative eller supplerende hevingsgrunner som forelå allerede da hevingen ble erklært, jf. Rt-1994-1617 s. 1622 og Hagstrøm, Obligasjonsrett (3. utgave) side 487. Bakgrunnen er at heving er en vidtgående reaksjon. Det må derfor stilles krav om klar opptreden fra den som hever slik at misligholderen settes i stand til å ta stilling til om han skal godta heving eller ikke.
Innenfor samme forhold må det imidlertid være rom for å presisere hevingsgrunnene. Det må også være adgang til å dra inn andre omstendigheter innen rimelig tid etter hevingserklæringen, selv om de forelå allerede da hevingen ble erklært, jf. Hagstrøm op.cit. s. 487-488. Nye mislighold, som har kommet til etter hevingserklæringen, må også kunne dras inn i en mer samlet vurdering av om et kontraktsbrudd er så vesentlig at det kan heves.
Ved vurderingen av om det var grunnlag for heving tar retten utgangspunkt i hevingserklæringen av 24. april 2020. I erklæringen fremgår følgende:
«På grunn av manglende betaling av leie anser vi at det foreligger vesentlig mislighold av husleiekontrakten som gir utleier mulighet til å heve kontrakten uten oppsigelse, jf. leieavtale [sted] § 7 d).
Videre foreligger det vesentlig mislighold av avtalen ved at det har foregått alvorlig kriminalitet på eiendommen. Vi viser til funn etter dyrking av marihuana og politirassia på eiendommen.
I tillegg har leietaker også misligholdt sine forpliktelser etter leieavtalen § 6 i leieavtalen.
På grunn av manglende betaling og vesentlig mislighold heves avtalen med umiddelbar virkning.»
I erklæringen er det særlig vist til mislighold i form av manglende leie, oppdagelse av alvorlig kriminalitet på [sted] samt brudd på [virksomhet1]s plikter under leieforholdet. Retten behandler disse hver for seg for deretter å foreta en samlet vurdering.
I hevingserklæringen har grunneierne gjort gjeldende at det har foregått «alvorlig kriminalitet» på eiendommen og viser til funn etter dyrking av marihuana og politirazzia.
Etter den samlede bevisførselen er retten ikke i tvil om at det har foregått ulovlig aktivitet, i form av cannabisproduksjon, på [sted] i [virksomhet1]s leieperiode.
Retten viser til politiets e-post til A den 12. mars 2021 der de bekrefter at det ble gjennomført en razzia den 7. februar 2020 i containerne. Det ble her avdekket at det var tydelige tegn på at det hadde foregått cannabisproduksjon ved at det var grønske på gulv samt andre merker. Det ble funnet og beslaglagt cirka fem gram cannabisblader og rester av slikt. Videre ble det gjort funn av en vakuum-pakkemaskin, som kan knyttes til pakking av narkotika. Det ble også gjort funn av en boks med brent sølvfolie sammen med det som fremstod som rester av cannabis.
Dette underbygges av forklaringene til G, som arbeidet for [virksomhet1] som innleid konsulent, K, som arbeidet på [sted] både under [virksomhet4] AS og [virksomhet1] og L, som senere inngikk aksjekjøpsavtale med [virksomhet1]. De har alle forklart at de ved ulike anledninger ble gjort kjent med at det foregikk narkotikaproduksjon på [sted] under [virksomhet1]s leieperiode. Retten finner ingen holdepunkter for å betvile forklaringene.
Retten legger til grunn at de to containerne etter all sannsynlighet ble gravd ned sommeren 2018, altså før [virksomhet1] tok over driften. Det vises til Ms forklaring der han redegjorde for flyfoto som viste at containerne sannsynligvis må ha dukket opp et sted mellom 1. juni 2018 og 12. april 2019. Videre viser retten til K forklaring om at nedgravingen må ha skjedd i løpet av en helg i juni/juli 2018. Han forklarte at han normalt møtte på jobb kl. 0730, noe han gjorde den aktuelle lørdagen. Han ble imidlertid sendt hjem da han kom på jobb, og containerne var ferdig nedgravd da han kom på jobb den påfølgende mandagen.
Retten finner videre at E, D og F var involvert i etableringen og driften av cannabisvirksomheten på [sted]. Retten viser til K forklaring der han utpeker de nevnte personene. Også L forklarte at C hadde fortalt ham under møtet den 4. november 2019, i forbindelse med inngåelse av aksjekjøpsavtalen, at F, E og D hadde et sted der de dyrket marihuana på området. Retten finner E og Ds forklaringer om at de var helt ukjent med både nedgravingen og narkotikavirksomheten som lite troverdige. Det fremstår som helt usannsynlig at F har drevet cannabisvirksomheten alene på [sted]. E erkjente blant annet å ha vært med på å sette opp steinveggen som containerne er gravd under, sommeren 2018. Etter rettens oppfatning er det ikke mulig å sette opp steinveggen uten å legge merke til containerne. Hans forklaring om at containerne må ha blitt gravd ned etter at han dro hjem fremstår som lite troverdig.
Når det gjelder Cs kunnskap om cannabisvirksomheten finner retten det sannsynliggjort at han var kjent med at det ble drevet cannabisvirksomhet på [sted].
Retten viser for det første til Ls forklaring. Han forklarte at E opplyste ham rundt november/desember 2019 om narkotikavirksomheten. E viste L containerne. E fortalte L at han og noen andre, sammen med C, hadde drevet en lukrativ og god business, men at det hadde blitt litt «trøbbel» etter at F kom inn i bildet. L forklarte videre at i forbindelse med inngåelsen av aksjekjøpsavtalen den 4. november 2019 fortalte C til L at F, E og D hadde et sted der de dyrket marihuana på området og at han synes det var synd at de tre var involvert i denne typen virksomhet.
For det andre viser retten til forklaringen til G. Han forklarte at K oppsøkte ham og ønsket at G skulle snakke med C fordi han ikke hadde mottatt lønn. K fortalte G at han gjorde «arbeid» under containerne og at dette var grunnen til at [virksomhet1] ikke hadde andre inntekter. G forklarte videre at han observerte Cs navn i en liten håndskreven journal/kundebok som E hentet opp fra en av de nedgravde containerne. Han registrerte Cs navn sammen med en hel rekke tall som fremstod som beløp i tusenvis av kroner. C ba G umiddelbart om å ødelegge boken. Retten finner dette påfallende, særlig sett i lys av at G også forklarte at han ble oppsøkt av C sommeren 2022 på [sted], hvor C forsøkte å påvirke G til å ikke vitne i rettsaken.
Retten viser for det tredje til karakteren og omfanget av narkotikavirksomheten. Selve containerne var store av størrelse – henholdsvis 40 fot hver – og de hadde tilkoblet strøm, vann, ventilasjon og isolasjon. Produksjon av cannabisvirksomhet av en slik karakter kan etter rettens syn ikke gjøres uten at det medfører trafikk og lukt på området. Det vises til K forklaring om at det var en del tilfeldige mennesker innom, som ikke hadde noen tilknytning til steinvirksomheten, samt at det luktet dårlig og «stinket» på området.
Vakuum-pakkemaskinen sett i sammenheng med politiets funnet av brent sølvfolie og rester av cannabis i kontorlokalene indikerer at det har vært befatning med narkotika også utenfor containerne. Det fremstår derfor som nærliggende at [sted] ikke bare ble brukt til å produsere narkotika, men også ble brukt som base for omsetning. Narkotikavirksomheten må ha vært klart synbar for personer som har tilknytning til den daglige driften på området, men også synbar for andre personer som jevnlig skulle være innom, slik som C. Retten legger til grunn at C i varierende grad var på [sted], men at han var hyppig nok innom til at han åpenbart kjente til at det ble drevet cannabisproduksjon.
For det fjerde fremstår det for retten som forunderlig at C, som daglig leder, ikke kan forklare hverken hvordan den omfattende cannabisvirksomheten ble avviklet, eller hvor plantene tok veien. C forklarte at han ba F fjerne plantene, og når han var tilbake på området i overkant av en uke senere, så var alt borte. Det er etter rettens syn usannsynlig at F alene har avviklet virksomheten. I lys av virksomhetens omfang fremstår det som klart at F må ha hatt medhjelpere. At C kun ba F fjerne plantene, uten å forsikre seg om at plantene var destruerte, eller uten å undersøke nærmere hvem andre som var involvert og hadde befatning med narkotikaen, fremstår som oppsiktsvekkende. Dette underbygger rettens oppfatning om at C var fullt klar over den pågående cannabisvirksomheten og hvem som stod bak. Det vises til at C blant annet aldri anmeldte F for forholdet. Etter rettens syn er det påfallende at C ikke anmeldte F for narkotikavirksomheten av sympatiske årsaker, men likevel valgte å anmelde ham en stund senere for tyveri.
Etter en konkret vurdering er det rettens oppfatning at det har blitt drevet omfattende cannabisvirksomhet på [sted] under [virksomhet1]s leieperiode og at C har vært kjent med dette. Dette utgjorde et åpenbart mislighold av leieavtalen.
Det fremgår av leieavtalen § 6 bokstav j) at
«[a]lt ansvar ovenfor myndighetene og tredjeperson påhviler leietakeren som står ansvarlig for å innhente alle skriftlige tillatelser og etterkomme de pålegg som til enhver tid måtte bli gitt.»
Videre følger det av § 6 bokstav k) at
«[l]eieren forplikter seg fortløpende å søke alle offentlige tillatelser som er nødvendig for virksomheten. Eieren forplikter seg til å medvirke til slike tillatelser i den utstrekning dette er nødvendig, og ikke medfører økonomiske utlegg for eieren.»
Av § 6 bokstav l) fremgår det at
«[l]eieren skal, før de tar anlegget i bruk, sørge for tømming av kloakktank, lagunen og kummene til oppsamling av slam fra prosessvannet. De har ansvaret for tømming og rensing av lagunen, kummene til vannrenseanlegget og for tømming av kloakktanken så lenge som driften pågår. Ved opphør skal forannevnte tømmes helt og lagunen og kummene renses av leieren for deres regning.»
Det er etter dette klart at det er [virksomhet1] som har ansvaret for tømming og rensing av lagunen samt ansvaret overfor myndighetene og tredjepersoner når det kommer til offentlige tillatelser. Retten viser til at forurensningsloven § 7 innebærer et generelt forbud mot forurensing, med mindre dette er tillatt etter lovens §§ 8 eller 9. Det kreves normalt utslippstillatelse fra myndighetene dersom noen ønsker å tømme forurenset vann i grunnen og som ikke er omfattet av noen av unntakene. Brudd på forurensningsloven i form av ulovlig forurensning er befestet med straffeansvar, jf. forurensningsloven § 79. Også uaktsomme overtredelser er straffbart.
Det er ikke ført bevis som sannsynliggjør at [virksomhet1]s virksomhet er omfattet av unntakene i forurensningsloven §§ 8 eller 9. Retten legger dermed til grunn at slamtømmingen krevde utslippstillatelse. Det er ikke fremlagt noen slik tillatelse.
Etter bevisførselen er det ingen tvil om at [virksomhet1] har tømt slam (prosessvann) i grunnen på [sted]. Det vises til avholdt befaring under hovedforhandling som klart viste områdene på [sted] der slammet hadde blitt tømt. Det var tydelige spor i bakken og det var åpenbart at slammet hadde påvirket grunnen. Dersom tømmingen hadde vedvart over lengre tid er det ikke usannsynlig at slammet hadde rent videre nedover og forurenset nærliggende vann. C erkjente under befaringen å ha stått bak i alle fall deler av slamtømmingen på området. Både E og D forklarte at dette ble gjort under [virksomhet1]s leieperiode og at dette ble gjort helt bevisst for at slammet skulle «renne av seg» og at de ikke tenkte noe mer over det.
Retten finner at slamtømmingen var ulovlig og utgjorde et mislighold av leieavtalen. I vurderingen legger retten vekt på at slamtømmingen ble gjort forsettlig og var vedvarende. Det var ikke snakk om et enkelttilfelle. Slamtømmingen fremstår som graverende, all den tid forurensningen kunne vært unngått med enkle midler.
Forholdene til offentlig myndighet er som nevnt i rettens vurdering ovenfor av forurensningsspørsmålet, en privatrettslig forpliktelse mellom [virksomhet1] og grunneierne, jf. leieavtalen punkt 6 bokstav j). Dette innebærer at [virksomhet1] er forpliktet til å overholde myndighetskrav, herunder gjeldende lov- og regelverk. En manglende etterlevelse av dette vil etter omstendigheten utgjøre et mislighold av leieavtalen.
Etter bevisførselen er det sannsynliggjort at det var store svakheter og uryddigheter ved driften av [virksomhet1]. De ansatte hadde blant annet ikke mottatt lønn grunnet dette. De mottok kun sporadiske forskuddsbetalinger og hadde blitt lovet aksjer, som de heller ikke hadde fått. Riktignok ble de manglende lønnsutbetalingene gjort opp i ettertid, men på høsten 2019 var det en åpenbar misnøye blant flere av de ansatte hos [virksomhet1], herunder D, E og K. For A fremstod dette som uprofesjonelt.
Samtidig med bekymringsmeldingene fra de ansatte om lønn, observerte A tomme alkoholholdige bokser i kontorlokalene på [sted]. A ble også, gjennom F, på samme tid kjent med at E og D brukte kokain og andre rusmidler på [sted]. Dette gjorde A svært engstelig. Det hadde for kort tid siden vært en dødsulykke på [sted] med tidligere drivere og A ble svært bekymret over den potensielle kombinasjonen av rusmidler og store og farlige anleggsmaskiner.
Bevisførselen har videre vist at det også forelå uryddigheter i [virksomhet1]s regnskap og generell drift. Det fremgår av hovedboken for 2019 at det blant annet ikke ble gjort avsetninger til obligatorisk tjenestepensjon for de ansatte, i tillegg til enkelte andre regnskapsmessige uregelmessigheter knyttet til registrering av tap på fordringer og registrering av omsetningsinntekt uten motpost i vareproduksjon. Sakkyndig vitne, Bjørn Sti, forklarte i retten at det var grunn til å stille spørsmål ved [virksomhet1]s regnskap.
Videre forklarte C i retten at han ikke kjente til hvorvidt de ansatte hadde skriftlige arbeidsavtaler eller ikke. Det var heller ikke utarbeidet arbeidsinstrukser, interne retningslinjer eller sikkerhetsinstrukser. Det var også gjennomtrekk av en rekke mennesker på [sted], som ikke hadde noen tilknytning til steindriften på området.
Etter rettens syn underbygger disse forholdene grunneiernes betenkeligheter om uforsvarlig drift på [virksomhet1], og etter rettens syn hadde A på dette tidspunktet en saklig og godt begrunnet mistanke om ulovlige forhold.
Omstendighetene var av en slik karakter at behovet for grunneierne til å ta i bruk sanksjoner – i form av driftsstans – synes å ha vært klart til stede oktober 2019. Når bekymringene i ettertid viste seg å være berettigede foreligger det etter rettens syn et mislighold av leieavtalen.
[virksomhet1]s salg av produksjonslinjen for brostein har vært et tema i retten, men er ikke anført i hevingserklæringen.
Av leieavtalen punkt 2 b) fremgår det at avtalen regulerer forholdene mellom partene i forbindelse med «utnyttelse av de skrotsteinforekomster som er deponert på eierens eiendom (...)». Videre av punkt 2 c) følger det at leieren får retten til å «benytte seg av steinforekomsten» på eiers eiendom. En objektiv tolkning av avtalens ordlyd tilsier at [virksomhet1]s virksomhet ikke er begrenset til produksjon utelukkende innenfor brosteinsegmentet.
Etter bevisførselen legger retten til grunn at produksjon og salg av brostein var hovedformålet og den bærende ideen ved [virksomhet1]s oppstart på [sted]. Partene hadde en felles forståelse av at [virksomhet1] primært skulle fortsette den driften som [virksomhet4] AS begynte med før de gikk konkurs, som var produksjon av brosteiner og produkter for bruk i utemiljøet. [virksomhet1] skulle benytte dette råstoffet til å skjære opp i skiver til bruk i produksjon av brostein, belegningsstein, kantsteiner, trappetrinn, gravsteiner og annet. At det i leieavtalens punkt 2 c) fremgår at avtalen erstatter forutgående avtale med [virksomhet4] AS og er tilnærmet likelydende med den gir uttrykk for en tilsvarende forståelse.
C, E og D, har alle forklart at de i utgangspunktet skulle satse på brosteinproduksjon, men at de med Gs involvering i [virksomhet1] etter hvert hadde planer om å utvide virksomheten og ønsket å legge om strategien. Dette slik at de kunne produsere andre ting, herunder fliser, plater og gravsteiner m.m.
G forklarte at han ble kontaktet av F i mars/april 2019 for å videreutvikle steinbedriften. Han ble engasjert som konsulent. F opplyste G at de drev med brostein og viste ham bilder av store blokker som de brukte til å lage brostein. Da G ankom [sted] og vurderte situasjonen fikk han et inntrykk av et firma med potensiale. Gs oppfatning var at [virksomhet1] hadde gode råmaterialer, men manglet kompetanse innen steindrift. Da han så råmaterialet [virksomhet1] hadde til rådighet, var han av den oppfatning at disse kunne brukes til andre mer lukrative typer produkter. Man kunne eksempelvis produsere fliser, plater og monumenter og bruke avfallet fra disse til produksjon av brostein. G stod for endringen av strategi, men det var C som tok beslutningen om å selge brosteinlinjen, da G ikke hadde tilstrekkelig kompetanse innenfor det norske brosteinmarkedet.
På denne bakgrunn solgte [virksomhet1] den 22. august 2019 hele brosteinlinjen for 1 325 000 kroner til [virksomhet2] AS. C forklarte at grunnen var at de innså at arbeidet med å produsere brostein ikke stod i forhold til prisen markedet var villig til å betale. Videre hadde de hadde tenkt å ekspandere virksomheten til å produsere andre typer produkter slik G hadde forespeilet.
I likhet med G, forklarte N1, daglig leder i [virksomhet2], at [virksomhet1] hadde potensiale til å drive lønnsomt ved dyktig planlegging og drift. [virksomhet2] kjøpte produksjonslinjen fra [virksomhet1] og driver i dag lønnsom brosteinsproduksjon. Dette indikerer at det var mulig å tjene penger på brosteinproduksjon, dersom dette ble gjort riktig. Videre tilbød [virksomhet2] [virksomhet1] en avtale relatert til alternativ plateproduksjon, men C var ikke interessert i å diskutere dette nærmere. Både N1 og A forklarte at de ikke forstod hva [virksomhet1]s strategi skulle være når de solgte ut den eneste produksjonslinjen de hadde.
Ut fra den samlede bevisførselen fremstår det for retten som uklart hva [virksomhet1] i realiteten skulle tjene penger på, etter salget av linjen. Planene om videreforedling til andre typer produkter ble aldri realisert. Retten viser til at høsten 2019 hadde [virksomhet1] kun kuttet opp en god del plater, men de hadde på dette tidspunktet ikke solgt et eneste produkt. Det var heller ingen markedsføring, ingen eksisterende eller fremtidige kundeforhold, ingen promotering eller annonser av [virksomhet1]-produkter og de hadde heller ingen egen nettside. [virksomhet1] hadde heller ingen andre omsetningslinjer for produksjon av andre produkter
Selv om det hersket usikkerhet knyttet til hva [virksomhet1] i tiden fremover skulle foreta seg, er det likevel rettens oppfatning at salget av produksjonslinjen var et rent forretningsmessig og strategisk grep fra [virksomhet1]s side, som lå innenfor rammen av leieavtalen. Retten viser til at leieavtalens ordlyd ikke er til hinder for de planene [virksomhet1] hadde, og at [virksomhet1] kun fikk drifte rundt seks måneder før det ble nedlagt driftsstans. Det er ikke uvanlig at nye selskaper går i underskudd i oppstartsfasen, noe statsautorisert revisor Bjørn Sti og revisor N2 bekreftet i retten. Det kan dermed ikke utelukkes at [virksomhet1] på sikt ville kunne ha kommet i gang med produksjon, hatt en bærekraftig forretningsstrategi og etter hvert gått med overskudd.
På denne bakgrunn finner retten at salget av produksjonslinjen ikke utgjorde et kontraktsbrudd.
Manglende betaling av merverdiavgift er ikke direkte påberopt i hevingserklæringen. Av hevingserklæringen side 2, under varsel om begjæring om tvangsdekning, er det imidlertid i oversikten blant annet vist til manglende merverdiavgift for året 2019 på 55 890 kroner.
Etter bevisførselen legger retten til grunn at det har vært en underliggende uenighet mellom partene om betaling av merverdiavgift helt fra leieavtalen ble signert og fram til hovedforhandlingen. Dette er en omstendighet som [virksomhet1] åpenbart forstod at grunneierne ville påberope som en hevingsgrunn, selv om det hverken er uttrykkelig fremhevet i erklæringen eller varslet gjennom et alminnelig forbehold.
Retten er av den oppfatning at leiebeløpet var merverdiavgiftspliktig. Saksøkers anførsel om at privatpersoner generelt sett ikke er merverdiavgiftspliktige fremstår som unyansert. Alle næringsdrivende som driver avgiftspliktig næringsvirksomhet har en registreringsplikt, jf. merverdiavgiftsloven § 2-1. Hvorvidt noen er å anse som næringsdrivende må avgjøres etter en konkret helhetsvurdering, jf. Nyberget, Karnov Lovkommentar 1 til mval. § 2-1, Lovdata.
I vår sak driver grunneierne næringsvirksomhet i form av utleie av grunneiendom inkludert anlegg med maskiner til steinproduksjon, og omsetter for mer enn minstebeløpet etter merverdiavgiftsloven. Etter bevisførselen er retten ikke i tvil om at grunneierne driver en vedvarende virksomhet på egen regning og risiko som er egnet til å gi nettoinntekt. B er merverdiavgiftsregistrert og er næringsdrivende gjennom sitt enkeltpersonforetak, og hun må da identifiseres med sitt enkeltpersonforetak.
Formuleringen i leieavtalen punkt 7 b) der det fremgår at «de avtalte kronebeløp er eks. merverdiavgift» trekker også i retning av at [virksomhet1] skulle betale merverdiavgift. Etter rettens syn er det ikke naturlig å innta formuleringer relatert til merverdiavgift dersom ytelsen ikke skulle være nettopp det.
Også statsautorisert revisor, Bjørn Sti, og [virksomhet1]s egen regnskapsfører, N2. Sti uttalte i klare ordelag at tjenesten var merverdiavgiftspliktig. N2 hadde blant annet fått bekreftet fra Skatteetaten at det var det. C har også langt på vei erkjent dette i prosesskriv av 15. juli 2022 der det fremgår at det etter hvert «ble klart for dem at de også skulle betale merverdiavgift».
I alle tilfeller måtte [virksomhet1] ha forstått at merverdiavgift var et tema som ga grunn for nærmere undersøkelser når det eksplisitt var nevnt i avtalen. Retten peker på at A uttrykkelig gjorde C oppmerksom på at Cs forståelse av merverdiavgift ikke var riktig, nokså umiddelbart etter avtaleinngåelsen. At C til tross for dette la til grunn en feil forståelse, er en risiko han selv bører. Grunneierne har betalt merverdiavgift til staten. Det er for retten uforståelig hvorfor [virksomhet1] ikke innbetalte merverdiavgiften all den tid selskapet ville fått fradrag for beløpet.
Av leieavtalen punkt 7 bokstav a) fremgår det at [virksomhet1] skulle betale en fast månedlig leie på 18 630. Dette skulle betales forskuddsvis for et år av gangen. Forskuddsleie for det første året utgjør dermed 223 560 kroner. Tillegget på merverdiavgift på 25% utgjør 55 890 kroner. [virksomhet1] skulle totalt ha betalt 279 450 kroner til grunneierne. Den manglende betalingen av merverdiavgift utgjør dermed 20% av totalbeløpet, noe som er et ikke-ubetydelig beløp.
På denne bakgrunn finner retten at den manglende betalingen av merverdiavgift utgjorde et mislighold av leieavtalen.
Manglende leie er påberopt som et sentralt hevingsgrunnlag i hevingserklæringen.
Av leieavtalen § 7 bokstav a) fremgår det at leie skal betales forskuddsvis for et år av gangen, for hvert påfølgende år, innen utgangen av januar. Videre følger det av avtalens punkt 7 d) at dersom skyldig leie ikke er betalt innen tre måneder etter forfall, kan eieren heve kontrakten. Ved tidspunktet for hevingen hadde ikke [virksomhet1] innbetalt forskuddsleie for året 2020 som avtalt. Dette på bakgrunn av at de hadde vært utestengt fra anlegget og ikke hadde hatt mulighet til å drive sin virksomhet etter at grunneierne nedla driftsstans den 19. oktober 2019.
Grunneiernes utøvelse av detensjonsrett/stansingsrett, slik retten vurderer nedenfor, jf. dommens punkt 1.3 innebærer isolert sett ikke annet og mer enn suspensjon av egen yteplikt, jf. Hagstrøm, Obligasjonsrett, (3. utgave) side 386. Når retten har funnet grunneiernes utøvelse av stansingsretten som berettiget, betyr dette at [virksomhet1] fortsatt var pliktig til å yte sin del av avtalen. Forskuddsleie for året 2020 skulle dermed ha vært betalt innen 31. januar 2020.
På denne bakgrunn utgjør manglende betaling av forskuddsleie et mislighold av leieavtalen.
Utskipingen av 14 containere med stein til utenlandske kjøpere ble ikke gjort gjeldende som en hevingsgrunn i hevingserklæringen, men har vært et tema i rettsaken.
Grunneierne gjorde opprinnelig gjeldende at utskipingen var i strid med synbare forutsetninger om at [virksomhet1] i utgangspunktet kun kunne benytte skrotsteinforekomstene anlagt på et eget videreforedlingsområde på [sted]. I løpet av hovedforhandlingen har det blitt klarlagt at steinblokkene ble sendt ut som prøver. Retten oppfatter partenes prosedyrer dithen at man er enige om at man ikke kunne selge steinene som råvare, noe som heller ikke ble gjort, men at det var anledning til å sende ut steiner til testing med sikte på et potensielt fremtidig samarbeid.
Retten legger enigheten til grunn. Utskipingen utgjorde dermed ikke et brudd på leieavtalen.
Retten finner at grunneierne var berettiget til å stanse [virksomhet1]s arbeid i oktober 2019.
Ved å nedlegge driftsstans og nekte [virksomhet1] adgang til [sted], er det rettens syn at grunneierne holdt tilbake egen ytelse gjennom en anførsel om detensjonsrett/stansingsrett.Stansingsretten blir aktuell når motparten misligholder sin ytelsesplikt. En rett til å holde egen ytelse tilbake i slike tilfeller må anses hjemlet i alminnelige kontraktsregler. En kontraktspart kan heve avtalen ved vesentlig mislighold og det er grunn til å anvende samme vurderingstema også når det skal vurderes om vilkårene for å stanse arbeidet var til stede, jf. Rt-1978-1157.
Den konkrete foranledningen til driftsstansen i oktober 2019 var flere. Retten viser i den forbindelse til de nærmere vurderingene ovenfor, jf. dommens punkt 1.2.1 – 1.2.7. For det første hadde ikke [virksomhet1] betalt merverdiavgift, noe A over tid hadde gjort C oppmerksom på. For det andre hadde A fått høre om bruk av narkotika blant de ansatte hos [virksomhet1] samt misnøye knyttet til blant annet utbetaling av lønn. For det tredje oppdaget A selv tomme alkoholbokser på [sted], noe som gjorde ham engstelig på bakgrunn av nylig historikk med dødsfall på [sted]. A fryktet konsekvensene av eventuelle bruk av rusmidler kombinert med bruken av store og farlige maskiner. For det fjerde solgte [virksomhet1] hele produksjonslinjen sin uten at de hadde en klar strategi for veien videre.
Samlet sett, og særlig sett i lys av at samtlige av forholdene tilregnes [virksomhet1], er det rettens syn at driftsstansen i oktober 2019 var berettiget. Samlet sett utgjorde forholdene et vesentlig mislighold og behovet for å ta i bruk sanksjoner synes dermed klart å ha vært til stede. Dette gjør seg særlig gjeldende når samtlige av de nevnte forholdene i ettertid ble bekreftet og det viste seg at det hadde blitt drevet storskala cannabisproduksjon på [sted].
[virksomhet1] har gjennom hele saksforberedelsen, og under hovedforhandling, gjort gjeldende at den egentlige årsaken til at grunneierne hevet leieavtalen var på grunn av en rettighetskollisjon med [virksomhet7] AS.
I avtalen mellom A og [virksomhet7] punkt 1 fremgår det at
«Leier har rett til å deponere skrotstein innen det område som er anvist ved skravering på vedlagte kart som tilhører denne avtale. Arealet skal fylles opp til kote 42. Etter [at] areal er oppfylt til kote 42 går disposisjonsretten over dette over til den enkelte eier. Dog skal leier være sikret adkomst til tippen.»
Av punkt 13 fremgår det at
«[a]ll deponert stein er den enkelte eiers eiendom f.o.m. deponeringstidspunktet. Dersom en eier ønsker å videreforedle skrotstein, kan vedkommende kreve at slik stein blir lagt av på areal vedkommende disponerer i h.t. pkt. 1.(...)»
En naturlig forståelse av bestemmelsens ordlyd peker i retning av at all stein er grunneiernes eiendom. Dette inkluderer også stein lagt i deponiet for oppfylling og som ikke skal videreforedles. Grunneierne står dermed i utgangspunktet fritt til å disponere steinene slik de selv ønsker.
Denne forståelsen understøttes av daglig leder hos [virksomhet7] AS, N3 sin forklaring. Han forklarte at [virksomhet7] ikke hadde noen motforestillinger mot at A tok ut stein fra området på deponiet som var ment til oppfylling. N3 bekymring var knyttet til det faktum at dersom man tok ut en større mengde stein fra området på deponiet som var ment å fylles opp, så ville dette vanskeliggjøre [virksomhet7] forpliktelse overfor A til å ferdigstille oppfyllingen i henhold til avtalen mellom partene.
Også advokat Sørlie forklarte i retten at det ikke eksisterte noen rettighetskonflikt som anført av [virksomhet1].
Retten er enig med [virksomhet1] i at det er motstrid mellom ordlyden i punkt 1 og 13 i avtalen mellom A og [virksomhet7], noe som gir en viss uklarhet, og noe som N3 heller ikke benektet. Han var imidlertid tydelig på at det ikke var noen faktisk motstrid eller rettighetskonflikt med grunneierne relatert til den praktiske gjennomføringen av avtalen. Både grunneierne og [virksomhet1] hadde en felles forståelse om at grunneierne kunne disponere steinene fritt fra og med deponeringstidspunktet.
Etter bevisførselen finner retten ingen holdepunkter for å konkludere med at grunneierne har hatt andre motiv for å heve avtalen med [virksomhet1] enn de grunner som fremkommer av hevingserklæringen.
Retten har etter en helhetsvurdering kommet til at misligholdet samlet sett må anses som et vesentlig mislighold.
Ved vurderingen legger retten for det første vekt på at det forelå mislighold fra [virksomhet1] på flere punkter. Det forelå mislighold i form av kriminell aktivitet på [sted]. Videre forelå det mislighold i tilknytning til [virksomhet1]s manglende overholdelse av leieavtalen § 6. Det vises til de arbeidsrettslige forholdene samt utslippshåndteringen. Også manglende betaling av leie og merverdiavgift utgjorde hver for seg et mislighold. I vurderingen legger retten særlig vekt på at de samlede avvikene også utgjorde et betydelig avvik fra kontraktsmessig oppfyllelse.
For det andre legger retten vekt på at cannabisproduksjonen etter rettens syn alene gir grunnlag for å heve leieavtalen. Det vises til karakteren og omfanget av cannabisproduksjonen samt at det gjelder et alvorlig og straffbart forhold. Videre er det rettens syn at C har vært kjent med dette.
Retten bemerker at selv om C ikke skulle har vært kjent med narkotikavirksomheten, så er ikke dette avgjørende. I LB-2022-73315, som gjaldt fravikelse av leielokaler, hevet utleier avtalen etter at det hadde funnet sted tre politiaksjoner mot firmaet som leide lokalet. Det ble blant annet avdekket ladd våpen, stjålne kjøretøy, narkotika og dynamitt i lokalene. Leietaker anførte at disse funnene ikke hadde noen tilknytning til deres virksomhet, og at de hadde få eller ingen handlingsalternativer utover at de skulle ha fjernet dynamitten på et tidligere tidspunkt. Lagmannsretten uttaler følgende i kjennelsen (dommerens understrekinger):
«(...) Det samme [(grovt brudd på leieavtalen)] gjelder det forhold at lokalene ble disponert til bruk for kriminell virksomhet. Dette gjelder uavhengig av om disse ulovlighetene var kjent for leietager eller ikke. Leieavtalen må implisitt forstås å innebære en forpliktelse for leietager til ikke å bruke – eller la leieobjektet bli brukt til – ulovlig virksomhet. Disse forholdene innebærer samlet sett at lagmannsretten ikke er i tvil om at leietager Best Billakksenter vesentlig har misligholdt sine plikter etter leieavtalen.
(...)
Lagmannsretten mener at det er uten betydning om enkeltpersoner i sakene har blitt straffet eller ikke. Politiets funn er ubestridt, og det avgjørende er at det er påvist at det i lokalet som Best Billakksenter disponerte, flere ganger har pågått ulovlig virksomhet og blitt funnet ulovlig kjøretøy.»
Leieavtalen innebærer dermed en forpliktelse for [virksomhet1] til å ikke bruke – eller la [sted] bli brukt til – ulovlig virksomhet, eksempelvis cannabisproduksjon. Det er videre uten betydning om hvorvidt noen kan klandres eller straffes, eller hvorvidt C var kjent med virksomheten. Når et mislighold av en slik karakter er påvist, utgjør dette et alvorlig avvik og et grovt brudd på [virksomhet1]s plikter etter leieavtalen.
For det tredje legger retten vekt på årsaken til kontraktsbruddene og at [virksomhet1] ved C kan bebreides dem. Når det gjelder cannabisvirksomheten var C kjent med dette. Når det kommer til de arbeidsrelaterte forholdene, manglende leie, manglende merverdiavgift og slamtømming var dette alle forhold på [virksomhet1]s side og som C er ansvarlig for. Retten finner det oppsiktsvekkende at C var helt ukjent med de ansattes arbeidsforhold og ikke en gang visste om de hadde arbeidskontrakter.
Videre fortsatte C å forfekte en feilaktig forståelse av merverdiavgiftsspørsmålet, selv etter gjentatte purringer fra A. Heller ikke etter at hans regnskapsfører hadde gjort ham kjent med at han måtte betale merverdiavgift, endret C sin feilaktige oppfatning.
Hva gjelder slamtømmingen ble dette gjort forsettlig, noe C var klar over.
Når C varig ikke har oppfylt enkelte av hans arbeidsoppgaver han utvilsomt har i sin stilling som daglig leder og styreleder for [virksomhet1], mener retten at han ikke kan sies å ha utført sin rolle på en forsvarlig måte. Dette selv om det ikke er noe å utsette på hans ivaretagelse av mange av de øvrige viktige oppgavene en daglig leder og styreleder har i sin stilling. Når C på denne måten kan bebreides, er det etter rettens syn mindre betenkelig å tillate heving.
For det fjerde legger retten vekt på hvilken betydning dette hadde for grunneierne. De kunne åpenbart ikke finne seg i dette. Misligholdene hadde svært negative effekter for dem. Det vises blant annet til Ls forklaring om at omkringliggende virksomheter hadde antydet at de hadde hørt om, og kjente til, at det foregikk narkotikavirksomhet på [sted]. Grunneierne hadde drevet på stedet i lang tid, og det var dermed av svært stor betydning at deres eiendom ikke ble assosiert med slik kriminell aktivitet. De hadde også en historikk på [sted] som hadde ført med seg et dødsfall av en ansatt. Det var dermed helt avgjørende å ha et betryggende kontraktsforhold med en seriøs leietaker som skulle håndtere en nokså risikofull drift. [virksomhet1] og C var åpenbart klar over dette og kontraktsbruddene berørte av den grunn grunneierne sterkt. Når C var så sterkt å bebreide, jf. ovenfor, er dette i seg selv et argument for at grunneierne må slippe å bli påtvunget et fortsatt samarbeid ved at kontrakten blir stående.
For det femte legger retten vekt på at det ikke forelå noen andre rimelige alternativer til heving som en adekvat reaksjon mot [virksomhet1]s mange kontraktsbrudd. Selv om enkelte av forholdene kunne avhjelpes og selv om narkotikavirksomheten ble avviklet, innebar disse samlet sett alvorlige tillitsbrudd. Tillitsbrudd som vanskelig kunne utbedres slik situasjonen hadde blitt. Grunneierne oppfattet [virksomhet1] som mer og mer useriøse og det medførte betydelig usikkerhet med hensyn til hva som foregikk på [sted], og om [virksomhet1] i det hele tatt var på [sted] for å drive steindriftsvirksomhet. Etter rettens syn fremstår det som klart at [virksomhet1] ikke hadde tilstrekkelig kompetanse til å drive steinindustrivirksomhet. Et 10-årig kontraktsforhold krever et relativt fast og tett samarbeidsforhold mellom [virksomhet1] og grunneierne, og [virksomhet1]s handlinger ødela grunnlaget for tilliten og dermed for fortsettelsen av kontraktsforholdet.
For det sjette legger retten vekt på at en heving ikke rammer [virksomhet1] særlig hardt. Det vises til salget av produksjonslinjen og at de ikke hadde noen kunder. De hadde fram til hevingstidspunktet heller ikke solgt et eneste produkt og hadde heller ikke en klar strategi for veien videre. [virksomhet1] hadde heller ingen promotering, annonsering, hjemmeside eller annen markedsføring som indikerte at de ville komme til å tjene penger på steindrift. Salget av test-steinene til Canada, India og Italia var heller ikke særlig vellykkede og et potensielt fremtidig samarbeid med disse fremstod heller ikke som nærliggende.
Det begynte samtidig generelt å murre rundt [virksomhet1] og C. De ansatte uttrykte misnøye, og samarbeidspartnere og andre i kretsen rundt C oppfattet ham som useriøs. [virksomhet1] framstod som vaklende og bevisførselen har vist at C var uforutsigbar i sin beslutningstaking, noe som gjorde det vanskelig for andre å samarbeide med ham, j. blant annet forklaringene til G og J. Dette gjorde det videre vanskelig å se hva [virksomhet1]s strategi og forretningside egentlig var, og hvordan de skulle begynne å produsere produkter som kunne gi dem inntekter. [virksomhet1] hadde under ingen omstendighet innrettet seg på en slik måte som tilsa at en heving var urimelig. Tvert imot var det mye som tydet på at C ville ut av leieavtalen med grunneierne. Det vises til at C høsten 2019 hadde igangsatt et salg av samtlige av aksjene i [virksomhet1]. Det ble inngått et salgsavtale for aksjene 4. november 2019, men kjøperen, L, trakk seg etter at han ble kjent med konflikten med grunneierne, opplysninger om at [virksomhet1] ikke hadde innhentet nødvendige tillatelser samt opplysninger om alvorlige forhold knyttet til driften av selskapet og dets aktiviteter.
Det endrer ikke rettens syn at det her gjelder en relativt langvarig leiekontrakt på 10 år og at dette, etter omstendighetene, kan tilsi at terskelen for heving bør settes høyere, jf. blant annet Rt-1973-375 og Rt-1980-29. Det vises til at misligholdene oppstod tidlig etter avtaleinngåelse og at hevingserklæringen ble fremsatt tidlig i avtaleperioden. Det forelå et alvorlig tillitsbrudd som ikke kunne repareres, og som var av et slikt omfang og karakter at det var grunn til å tro at [virksomhet1] ville skape ytterligere problemer i fremtiden. Videre hadde [virksomhet1] solgt produksjonslinjen og derfor ikke begynt å tjene penger.
Etter en samlet vurdering finner retten at grunneierne hadde rimelig grunn til å si seg løst fra leieavtalen. Det samlede misligholdet var såpass alvorlig at det forelå hevingsgrunnlag. Grunneiernes heving var tilstrekkelig forankret i hevingserklæringen, og hevingen var rettmessig.
På denne bakgrunn foreligger det ikke ansvarsgrunnlag, og [virksomhet1] har ikke grunnlag for å kreve erstatning.
Grunneierne blir dermed å frifinne for erstatningskravet fra [virksomhet1].
Ettersom ett av grunnvilkårene for å tilkjenne erstatning ikke er oppfylt er det ikke nødvendig for retten å drøfte hvorvidt øvrige vilkår for erstatning er oppfylt. Selv om det ikke har betydning for resultatet i hovedsøksmålet finner retten likevel grunn til å bemerke at det etter rettens syn heller ikke foreligger et tilstrekkelig dokumentert økonomisk tap for [virksomhet1].
[virksomhet1] har gjort gjeldende at det økonomiske tapet er på minst 4 000 000 kroner. [virksomhet1] har i den forbindelse vist til resultatrapport, saldobalanse og aksjekjøpsavtale. Det har videre blitt vist til forklaringene til J, G og L som hadde uttrykt at det var muligheter for inntjening samt at det ikke er uvanlig for oppstartsselskaper å gå i underskudd i begynnelsen.
Retten tar utgangspunkt i differanseprinsippet for å finne ut hvorvidt tapet er godtgjort, jf. HR-2021-967-A avsnitt 30. Høyesterett fremholder her at det må foretas en sammenligning av to hendelsesforløp: det hypotetiske hendelsesforløpet, det vil si det det hendelsesforløpet som sannsynligvis ville skjedd, og det faktiske hendelsesforløpet. Mellom disse to hendelsesforløpene eksisterer det en økonomisk differanse, og det er denne differansen som er det økonomiske tapet – dersom den er positiv.
Etter bevisførselen fremgår det at [virksomhet1] hadde en negativ egenkapital på salgstidspunktet som hadde blitt opparbeidet av konsernbidrag. Avtaler om konsernbidrag skal normalt gjøres skriftlig og i tråd med prinsippet om armlengdes avstand etter aksjeloven. Retten bemerker at det hersker usikkerhet knyttet til hvorvidt det ytte konsernbidraget er i tråd med aksjelovens regler. Regnskapet for øvrig inneholder også uregelmessigheter, herunder registrert inntekt på 300 000 kroner – etter driftsstans – og uten registrering av produksjonskostnad. Sakkyndig vite, Sti, uttalte blant annet at det var flere forhold rundt [virksomhet1]s regnskapsføring det var grunn til å stille spørsmål ved.
[virksomhet1] har videre vist til aksjekjøpsavtalen av 4. november 2019 og fremholdt at dette viser at [virksomhet1] hadde en estimert verdi på 4 00 000 kroner. Sti forklarte at avtalen i seg selv er et brudd på aksjeloven § 3-8 og at avtalen mest sannsynlig er ulovlig. Videre forklarte han at hans vurdering av framtidsutsiktene til [virksomhet1], basert på tallene og hvordan selskapet ble drevet, at [virksomhet1] etter all sannsynlighet ikke ville gått i overskudd. Retten legger dette til grunn.
Etter bevisførselen fremstår en selskapsverdi på 4 000 000 kroner som basert på en antakelse, og basert på et urealistisk fremtidshåp. Det vises til at [virksomhet1] solgte den eneste produksjonslinjen de hadde uten å ha noen plan for videre drift. [virksomhet1] hadde på dette tidspunktet ingen kunder. Det var heller ingenting annet som tilsa at [virksomhet1] ville gå i overskudd på kort eller lang sikt. Dersom [virksomhet1] hadde fastholdt sin opprinnelige strategi om produksjon av brostein – om enn i noe annen form – er det etter rettens syn mer realistisk at [virksomhet1] ville hatt muligheter for inntjening. Eventuelle tap som måtte ha oppstått som følge av salget skyldes i så tilfelle [virksomhet1]s egne disposisjoner.
Riktignok er det ikke uvanlig at oppstartsselskaper går i underskudd i startfasen, men når [virksomhet1] ikke hadde solgt et eneste produkt fra april til oktober 2019, er dette en presumsjon for at driften i tiden framover neppe ville kunne gå med overskudd. Både N1, J og G forklarte at [virksomhet1] hadde et stort potensiale, men ikke så lenge selskapet ble drevet på den måten det ble gjort. At C gikk inn med en betydelig aksjekapital i [virksomhet1] endrer ikke rettens vurdering.
Etter rettens syn hersker det såpass tvil rundt [virksomhet1]s anførte tap at en positiv differanse ikke kan anses godtgjort.
På denne bakgrunn er det ikke sannsynliggjort et økonomisk tap.
Retten går deretter over til å behandle motkravet.
Erstatning ved mislighold skal fastsettes med utgangspunkt i det konkrete, individuelle tapet som grunneierne har blitt påført, og det skal gis full tapsdekning. Det må derfor sannsynliggjøres hvilke inntekter som er uteblitt, hvilke utgifter som er påløpt, og hvilke tap som ellers er oppstått direkte eller indirekte ved kontraktsbruddet. Retten må i den forbindelse foreta en konkret vurdering av de enkelte postene.
Hovedregelen i norsk rett er at det er skadelidte som har bevisbyrden for at vilkårene for erstatning er oppfylt, sagt med andre ord: grunneierne har tvilsrisikoen, jf. Rt-2001-320. For at vilkåret om årsakssammenheng kan anses oppfylt må det være mer enn 50% sannsynlighet for at det er [virksomhet1] som er årsaken til skadene.
Grunneierne har fremmet følgende krav for leie og merverdiavgift:
Retten har kommet til at [virksomhet1] var pliktig til å betale leie for 2020 og merverdiavgift, og at de manglende betalingene utgjorde brudd på leieavtalen. Det foreligger følgelig ansvarsgrunnlag.
Det økonomiske tapet anses som dokumentert. [virksomhet1] har ikke bestridt leiebeløpets størrelse men er uenige i hvilket tidspunkt det skal beregnes leie for.
Rettsvirkningene av en rettmessig heving er at partenes forpliktelse til å oppfylle avtalen faller bort. I kravet om årsakssammenheng skal grunneierne ha dekket den positive kontraktsinteressen. Grunneierne skal stilles økonomisk som om de hadde fått riktig oppfyllelse fram til hevingen fant sted. Dette innebærer at grunneierne skal ha tilkjent erstatning for manglende husleie, likevel slik at denne begrenses til hevingstidspunktet, 24. april 2020.
Grunneierne skal dermed ha erstattet i underkant av fire måneders leie. Retten fastsetter dette beløpet til 70 000 kroner. I tillegg skal det betales forsinkelsesrenter. Rentene løper fra forfallsdato når denne er fastsatt i forveien, jf. forsinkelsesrenteloven § 2. I dette tilfellet er forfallsdato satt til «utgangen av januar», jf. leieavtalen punkt 7 d). Forsinkelsesrenter på beløpet løper dermed fra 31. januar 2020.
Videre skal grunneierne ha dekket merverdiavgift pålydende 55 890 kroner med tillegg av forsinkelsesrente. Merverdiavgift skulle i utgangspunktet ha vært innbetalt samtidig med betalingen av forskuddsleie for 2019, men det er ikke avtalt forfallsdato. For dette kravet legger retten til grunn at påkravet var ved hevingsbrev av 24. april 2020. Forsinkelsesrenter løper dermed fra 24. mai 2020, jf. forsinkelsesrenteloven § 2.
På denne bakgrunn tilkjennes grunneierne erstatning for skyldig leie og merverdiavgift på 125 890 kroner.
Retten finner at denne tapsposten ikke står i årsakssammenheng med kontraktsbruddene. Det foreligger heller ikke ansvarsgrunnlag. Riktignok benyttet [virksomhet1] seg av containerne, og det ble drevet cannabisvirksomhet i de under [virksomhet1]s leieperiode, men det er ingen sammenheng mellom kostnader til fjerning av containerne og [virksomhet1]s kontraktsbrudd ved bruken av de. Det vises til at containerne ble gravd ned før [virksomhet1]s leieperiode, og dermed et forhold [virksomhet1] ikke kan ansvarliggjøres for.
[virksomhet1] blir å frifinne for dette erstatningskravet.
Videre har grunneierne fremsatt krav om erstatning som beløper som følger:
[virksomhet1] har ikke knyttet noen innsigelser til tallene i tapsfremstillingen. Retten legger disse til grunn. Det sentrale spørsmålet er om dette er skader som [virksomhet1] kan ansvarliggjøres for.
Etter rettens syn er bevisgrunnlaget for dårlig til at reparasjonskostnader for de beskrevne forholdene kan anses som skader [virksomhet1] er ansvarlige for. Bevisføringen har ikke sannsynliggjort når eller hvordan de anførte skadene har blitt påført. Det er heller ikke sannsynliggjort hvem som har påført dem.
Retten viser for det første til at [virksomhet1] drev på området i kun seks måneder og det er ikke tilstrekkelig dokumentert at [virksomhet1] ikke overholdt vedlikeholdsplikten etter leieavtalen. Tvert imot har [virksomhet1] fremlagt en rekke dokumentasjon som viser at de har utført løpende vedlikehold av maskiner og sag samt tømt septik, kloakk og slam under leieforholdet.
For det andre viser retten til at [virksomhet1] tok over driften etter [virksomhet4] AS som hadde gått konkurs. Retten legger til grunn at området og bygningene var medtatt og i dårlig stand da [virksomhet1] tok over, og [virksomhet1] har dokumentert at de har brukt ressurser for å sette området i stand etter [virksomhet4] AS. Det er dermed sannsynlig at flere av skadene kan føres tilbake til [virksomhet4] AS. Grunneierne har videre erkjent at de startet opp med kutting av plater etter at [virksomhet1] hadde fjernet utstyr sommeren/høsten 2020. Det er dermed tre potensielle skadevoldere. Den fremlagte dokumentasjonen skiller ikke mellom skader oppstått før, under og/eller etter [virksomhet1]s tid på [sted]. Årsaken til skadene fremstår dermed som uklare og udokumenterte.
For det tredje er det rettens syn at grunneierne pliktet å varsle [virksomhet1] om at de ønsket å benytte seg av stansingsretten før denne ble nedlagt. Virkningene av stansing er blant annet at det er grunneierne som fra dette tidspunktet har omsorgen for gjenstandene på anlegget, herunder ansvaret for å utføre løpende vedlikehold. [virksomhet1] ble ikke varslet om stansingen. [virksomhet1] ble av den grunn ikke gitt muligheten til å forestå alminnelig vedlikehold etter driftsstansen eller gitt muligheten til å forestå opprydding av området slik de normalt ville hatt muligheten til. I denne sammenheng viser retten til at de ovennevnte erstatningskravene ikke ble nevnt i hevingserklæringen av 24. april 2020, men først ble bragt på banen i motsøksmålet den 9. februar 2022. Dette er omtrent ett år og 10 måneder etter at [virksomhet1] ble nektet adgang til [sted]. Den lange tiden er med på å styrke usikkerheten knyttet til hvem som kan holdes ansvarlig for skadene.
For det fjerde viser retten til at [virksomhet1], før motsøksmålet, ikke ble gitt muligheten til å utbedre eller på annen måte imøtegå erstatningskravene. Etter rettens syn måtte [virksomhet1] kunne forvente at eventuelle erstatningskrav, eller forbehold om erstatningskrav, ville vært tatt opp i forbindelse med hevingen, eller innen rimelig tid etter hevingen. I alle tilfeller måtte [virksomhet1] kunne forvente å bli gitt muligheten til å utbedre eventuelle skader selv eller engasjert noen til å foreta utbedringsarbeidet.
At [virksomhet1] har drevet på [sted], og at det av den grunn ikke kan utelukkes at det er [virksomhet1] som har forårsaket skadene, er ikke tilstrekkelig til å konstatere erstatningsbetingende årsakssammenheng. Det må etter retten syn noe mer til, sett i lys av at tvilsrisikoen påhviler grunneierne.
På denne bakgrunn foreligger det ikke tilstrekkelig dokumentert ansvarsgrunnlag eller årsakssammenheng.
[virksomhet1] blir dermed å frifinne for disse erstatningskravene.
Det følger av tvisteloven § 20-2 første ledd at en part som har vunnet saken, har krav på full erstatning for sine sakskostnader fra motparten. Etter bestemmelsens annet ledd er saken vunnet hvis parten har fått medhold fullt ut eller i det vesentlige. Det er det samlede utfallet som er avgjørende dersom saken gjelder flere krav mellom samme parter, jf. tvisteloven § 20-2 annet ledd annet punktum. Dette innebærer at der begge parter har fremsatt krav mot hverandre, skal vurderingen av utfallet vurderes samlet også for disse kravene, jf. Rt-2012-215 avsnitt 18.
Med det resultat tingretten har kommet til har grunneierne i hovedsøksmålet fått fullt medhold, jf. tvisteloven § 20-2 annet ledd. I motsøksmålet har [virksomhet1] vunnet saken i det vesentlige.
Spørsmålet om hvem som samlet sett har vunnet saken må vurderes i lys av hvor tyngdepunktet i saken har ligget, herunder hvilke deler av saken som har tatt lengst tid under hovedforhandlingen og krevd mest saksforberedelse, jf. HR-2011-979-U avsnitt 32 og HR-2013-475-U avsnitt 21.
Etter rettens syn har over tre fjerdedeler av hovedforhandlingen angått spørsmålet om hevingen var rettmessig og har vært det klart bærende elementet i saken. Her har grunneierne fått medhold. Motkravet har hatt svært begrenset plass, både i prosesskrivene og i hovedforhandling, noe som også gjenspeiles i sakskostnadsoppgaven til advokatene.
På denne bakgrunn er det rettens klare oppfatning at grunneierne samlet sett har fått medhold fullt ut. De har dermed krav på full erstatning for sine sakskostnader fra motparten, jf. tvisteloven § 20-2 første ledd.
Retten har vurdert, men finner ikke grunnlag for å anvende noen av lovens unntaksregler.
Advokat Frøstrup har i henhold til spesifisert omkostningsoppgave krevd sakskostnader med 614 351 kroner inkludert mva. i hovedsøksmålet. I motsøksmålet er det krevd 12 656 kroner inkludert mva. Videre er det krevd 49 826 kroner inkludert mva. i vitnegodtgjørelse til sakkyndig vitne Sti. Dette utgjør totalt 676 833,75 kroner inkludert mva. I tillegg kommer rettsgebyr for motsøksmålet, jf. rettsgebyrloven § 8 annet ledd, jf. første ledd. [virksomhet1] har ikke fremmet innsigelser til sakskostnadskravet og retten finner at kostnadene har vært nødvendige for å få saken forsvarlig gjennomført.
Grunneierne har gjort gjeldende at C må gjøres solidarisk ansvarlig for sakskostnadene, jf. tvisteloven § 20-7 og aksjeloven § 17-1. C er daglig leder og styreleder i [virksomhet1]. [virksomhet1] har godtatt og erkjenner solidaransvar for C personlig. Retten legger dette til grunn.
Retten tar etter dette sakskostnadskravene til følge.
Dommen er ikke avsagt innen lovens frist. Grunnen er stor arbeidsmengde.
DOMSSLUTNING
I hovedsøksmålet:
I motsøksmålet:
Retten behandler først hovedkravet og deretter motkravet. Retten vurderer først spørsmålet om hevingen var rettmessig. Deretter ser retten nærmere på det eventuelle økonomiske oppgjøret mellom partene etter hevingen.
[virksomhet1] har anført at hevingen var urettmessig og at den egentlige årsaken til hevingen var en rettighetskollisjon med [virksomhet7] AS. Grunneierne har fremholdt en rekke omstendigheter som de mener gir grunnlag for heving.
I leieavtalen mellom partene heter det i § 8 c) at «eieren kan kun si opp avtalen ved vesentlig mislighold». Partene er enige om at hovedvilkåret for å kunne heve er at det foreligger et vesentlig kontraktsbrudd fra [virksomhet1]s side, slik vesentlighetskravet har kommet til uttrykk i de alminnelige kontraktsrettslige regler.
Hovedvilkåret for å kunne heve er i alminnelighet at det foreligger et vesentlig kontraktsbrudd, jf. Hagstrøm, Obligasjonsrett (3. utgave) side 447. I kravet om at misligholdet må være vesentlig ligger en forutsetning om at misligholdet er av en slik art og/eller et slikt omfang at det gir en part «rimelig grunn for (...) å si seg løst fra kontrakten», jf. blant annet Rt-2010-710 avsnitt 43 og Rt-2015-321 avsnitt 54.
Utgangspunktet for vesentlighetsvurderingen må tas i avviket fra kontraktsmessig oppfyllelse. Det sentrale momentet i vurderingen er det objektive avviket fra kontraktsmessig oppfyllelse, og da både dets karakter og omfang. Vesentlighetskravet innebærer at avviket ikke kan være ubetydelig. Inntreffer flere kontraktsbrudd i sammenheng, kan disse kumuleres, slik at det avgjørende er om det samlet sett utgjør et vesentlig avvik. Vurderingen må i prinsippet relateres til kreditor og den betydning det har for kreditor. Bare synbare forhold kan tillegges betydning, slik at det avgjørende blir hva misligholderen hadde grunn til å regne som betydningsfullt.
Hevingsretten beror på en helhetsvurdering, der det også må tas hensyn til hvilken virkning det vil ha for misligholderen at kontrakten bortfaller. Årsaken til kontraktsbruddet kan også få betydning. Dersom kontraktsbruddet skyldes forhold misligholderen kan bebreides for, er det mindre betenkelig å tillate heving. Særlig gjelder dette dersom det er utvist grov skyld. Svik, i betydning av bevisst uredelighet, har gjerne vært ansett som tilstrekkelig hevingsgrunn. Dersom misligholderen er sterkt å bebreide, er dette i seg selv et argument for at kreditor må slippe å bli påtvunget et fortsatt samarbeid ved at kontrakten blir stående. Hensynet er særlig tungtveiende i lange kontraktsforhold. I slike kontraktsforhold vil lojalitet fra misligholderen ødelegge grunnlaget for tillit og dermed for fortsettelsen av kontraktsforholdet. Det vises til Hagstrøm, Obligasjonsrett (3. utgave) side 449-457.
Det er et alminnelig obligasjonsrettslig prinsipp at hevingserklæringen danner rammen for hvilke forhold som kan dras inn ved vurderingen av om en kontrakt kan heves. Utgangspunktet er at kreditor ikke har adgang til å skifte standpunkt og påberope alternative eller supplerende hevingsgrunner som forelå allerede da hevingen ble erklært, jf. Rt-1994-1617 s. 1622 og Hagstrøm, Obligasjonsrett (3. utgave) side 487. Bakgrunnen er at heving er en vidtgående reaksjon. Det må derfor stilles krav om klar opptreden fra den som hever slik at misligholderen settes i stand til å ta stilling til om han skal godta heving eller ikke.
Innenfor samme forhold må det imidlertid være rom for å presisere hevingsgrunnene. Det må også være adgang til å dra inn andre omstendigheter innen rimelig tid etter hevingserklæringen, selv om de forelå allerede da hevingen ble erklært, jf. Hagstrøm op.cit. s. 487-488. Nye mislighold, som har kommet til etter hevingserklæringen, må også kunne dras inn i en mer samlet vurdering av om et kontraktsbrudd er så vesentlig at det kan heves.
Ved vurderingen av om det var grunnlag for heving tar retten utgangspunkt i hevingserklæringen av 24. april 2020. I erklæringen fremgår følgende:
«På grunn av manglende betaling av leie anser vi at det foreligger vesentlig mislighold av husleiekontrakten som gir utleier mulighet til å heve kontrakten uten oppsigelse, jf. leieavtale [sted] § 7 d).
Videre foreligger det vesentlig mislighold av avtalen ved at det har foregått alvorlig kriminalitet på eiendommen. Vi viser til funn etter dyrking av marihuana og politirassia på eiendommen.
I tillegg har leietaker også misligholdt sine forpliktelser etter leieavtalen § 6 i leieavtalen.
På grunn av manglende betaling og vesentlig mislighold heves avtalen med umiddelbar virkning.»
I erklæringen er det særlig vist til mislighold i form av manglende leie, oppdagelse av alvorlig kriminalitet på [sted] samt brudd på [virksomhet1]s plikter under leieforholdet. Retten behandler disse hver for seg for deretter å foreta en samlet vurdering.
I hevingserklæringen har grunneierne gjort gjeldende at det har foregått «alvorlig kriminalitet» på eiendommen og viser til funn etter dyrking av marihuana og politirazzia.
Etter den samlede bevisførselen er retten ikke i tvil om at det har foregått ulovlig aktivitet, i form av cannabisproduksjon, på [sted] i [virksomhet1]s leieperiode.
Retten viser til politiets e-post til A den 12. mars 2021 der de bekrefter at det ble gjennomført en razzia den 7. februar 2020 i containerne. Det ble her avdekket at det var tydelige tegn på at det hadde foregått cannabisproduksjon ved at det var grønske på gulv samt andre merker. Det ble funnet og beslaglagt cirka fem gram cannabisblader og rester av slikt. Videre ble det gjort funn av en vakuum-pakkemaskin, som kan knyttes til pakking av narkotika. Det ble også gjort funn av en boks med brent sølvfolie sammen med det som fremstod som rester av cannabis.
Dette underbygges av forklaringene til G, som arbeidet for [virksomhet1] som innleid konsulent, K, som arbeidet på [sted] både under [virksomhet4] AS og [virksomhet1] og L, som senere inngikk aksjekjøpsavtale med [virksomhet1]. De har alle forklart at de ved ulike anledninger ble gjort kjent med at det foregikk narkotikaproduksjon på [sted] under [virksomhet1]s leieperiode. Retten finner ingen holdepunkter for å betvile forklaringene.
Retten legger til grunn at de to containerne etter all sannsynlighet ble gravd ned sommeren 2018, altså før [virksomhet1] tok over driften. Det vises til Ms forklaring der han redegjorde for flyfoto som viste at containerne sannsynligvis må ha dukket opp et sted mellom 1. juni 2018 og 12. april 2019. Videre viser retten til K forklaring om at nedgravingen må ha skjedd i løpet av en helg i juni/juli 2018. Han forklarte at han normalt møtte på jobb kl. 0730, noe han gjorde den aktuelle lørdagen. Han ble imidlertid sendt hjem da han kom på jobb, og containerne var ferdig nedgravd da han kom på jobb den påfølgende mandagen.
Retten finner videre at E, D og F var involvert i etableringen og driften av cannabisvirksomheten på [sted]. Retten viser til K forklaring der han utpeker de nevnte personene. Også L forklarte at C hadde fortalt ham under møtet den 4. november 2019, i forbindelse med inngåelse av aksjekjøpsavtalen, at F, E og D hadde et sted der de dyrket marihuana på området. Retten finner E og Ds forklaringer om at de var helt ukjent med både nedgravingen og narkotikavirksomheten som lite troverdige. Det fremstår som helt usannsynlig at F har drevet cannabisvirksomheten alene på [sted]. E erkjente blant annet å ha vært med på å sette opp steinveggen som containerne er gravd under, sommeren 2018. Etter rettens oppfatning er det ikke mulig å sette opp steinveggen uten å legge merke til containerne. Hans forklaring om at containerne må ha blitt gravd ned etter at han dro hjem fremstår som lite troverdig.
Når det gjelder Cs kunnskap om cannabisvirksomheten finner retten det sannsynliggjort at han var kjent med at det ble drevet cannabisvirksomhet på [sted].
Retten viser for det første til Ls forklaring. Han forklarte at E opplyste ham rundt november/desember 2019 om narkotikavirksomheten. E viste L containerne. E fortalte L at han og noen andre, sammen med C, hadde drevet en lukrativ og god business, men at det hadde blitt litt «trøbbel» etter at F kom inn i bildet. L forklarte videre at i forbindelse med inngåelsen av aksjekjøpsavtalen den 4. november 2019 fortalte C til L at F, E og D hadde et sted der de dyrket marihuana på området og at han synes det var synd at de tre var involvert i denne typen virksomhet.
For det andre viser retten til forklaringen til G. Han forklarte at K oppsøkte ham og ønsket at G skulle snakke med C fordi han ikke hadde mottatt lønn. K fortalte G at han gjorde «arbeid» under containerne og at dette var grunnen til at [virksomhet1] ikke hadde andre inntekter. G forklarte videre at han observerte Cs navn i en liten håndskreven journal/kundebok som E hentet opp fra en av de nedgravde containerne. Han registrerte Cs navn sammen med en hel rekke tall som fremstod som beløp i tusenvis av kroner. C ba G umiddelbart om å ødelegge boken. Retten finner dette påfallende, særlig sett i lys av at G også forklarte at han ble oppsøkt av C sommeren 2022 på [sted], hvor C forsøkte å påvirke G til å ikke vitne i rettsaken.
Retten viser for det tredje til karakteren og omfanget av narkotikavirksomheten. Selve containerne var store av størrelse – henholdsvis 40 fot hver – og de hadde tilkoblet strøm, vann, ventilasjon og isolasjon. Produksjon av cannabisvirksomhet av en slik karakter kan etter rettens syn ikke gjøres uten at det medfører trafikk og lukt på området. Det vises til K forklaring om at det var en del tilfeldige mennesker innom, som ikke hadde noen tilknytning til steinvirksomheten, samt at det luktet dårlig og «stinket» på området.
Vakuum-pakkemaskinen sett i sammenheng med politiets funnet av brent sølvfolie og rester av cannabis i kontorlokalene indikerer at det har vært befatning med narkotika også utenfor containerne. Det fremstår derfor som nærliggende at [sted] ikke bare ble brukt til å produsere narkotika, men også ble brukt som base for omsetning. Narkotikavirksomheten må ha vært klart synbar for personer som har tilknytning til den daglige driften på området, men også synbar for andre personer som jevnlig skulle være innom, slik som C. Retten legger til grunn at C i varierende grad var på [sted], men at han var hyppig nok innom til at han åpenbart kjente til at det ble drevet cannabisproduksjon.
For det fjerde fremstår det for retten som forunderlig at C, som daglig leder, ikke kan forklare hverken hvordan den omfattende cannabisvirksomheten ble avviklet, eller hvor plantene tok veien. C forklarte at han ba F fjerne plantene, og når han var tilbake på området i overkant av en uke senere, så var alt borte. Det er etter rettens syn usannsynlig at F alene har avviklet virksomheten. I lys av virksomhetens omfang fremstår det som klart at F må ha hatt medhjelpere. At C kun ba F fjerne plantene, uten å forsikre seg om at plantene var destruerte, eller uten å undersøke nærmere hvem andre som var involvert og hadde befatning med narkotikaen, fremstår som oppsiktsvekkende. Dette underbygger rettens oppfatning om at C var fullt klar over den pågående cannabisvirksomheten og hvem som stod bak. Det vises til at C blant annet aldri anmeldte F for forholdet. Etter rettens syn er det påfallende at C ikke anmeldte F for narkotikavirksomheten av sympatiske årsaker, men likevel valgte å anmelde ham en stund senere for tyveri.
Etter en konkret vurdering er det rettens oppfatning at det har blitt drevet omfattende cannabisvirksomhet på [sted] under [virksomhet1]s leieperiode og at C har vært kjent med dette. Dette utgjorde et åpenbart mislighold av leieavtalen.
Det fremgår av leieavtalen § 6 bokstav j) at
«[a]lt ansvar ovenfor myndighetene og tredjeperson påhviler leietakeren som står ansvarlig for å innhente alle skriftlige tillatelser og etterkomme de pålegg som til enhver tid måtte bli gitt.»
Videre følger det av § 6 bokstav k) at
«[l]eieren forplikter seg fortløpende å søke alle offentlige tillatelser som er nødvendig for virksomheten. Eieren forplikter seg til å medvirke til slike tillatelser i den utstrekning dette er nødvendig, og ikke medfører økonomiske utlegg for eieren.»
Av § 6 bokstav l) fremgår det at
«[l]eieren skal, før de tar anlegget i bruk, sørge for tømming av kloakktank, lagunen og kummene til oppsamling av slam fra prosessvannet. De har ansvaret for tømming og rensing av lagunen, kummene til vannrenseanlegget og for tømming av kloakktanken så lenge som driften pågår. Ved opphør skal forannevnte tømmes helt og lagunen og kummene renses av leieren for deres regning.»
Det er etter dette klart at det er [virksomhet1] som har ansvaret for tømming og rensing av lagunen samt ansvaret overfor myndighetene og tredjepersoner når det kommer til offentlige tillatelser. Retten viser til at forurensningsloven § 7 innebærer et generelt forbud mot forurensing, med mindre dette er tillatt etter lovens §§ 8 eller 9. Det kreves normalt utslippstillatelse fra myndighetene dersom noen ønsker å tømme forurenset vann i grunnen og som ikke er omfattet av noen av unntakene. Brudd på forurensningsloven i form av ulovlig forurensning er befestet med straffeansvar, jf. forurensningsloven § 79. Også uaktsomme overtredelser er straffbart.
Det er ikke ført bevis som sannsynliggjør at [virksomhet1]s virksomhet er omfattet av unntakene i forurensningsloven §§ 8 eller 9. Retten legger dermed til grunn at slamtømmingen krevde utslippstillatelse. Det er ikke fremlagt noen slik tillatelse.
Etter bevisførselen er det ingen tvil om at [virksomhet1] har tømt slam (prosessvann) i grunnen på [sted]. Det vises til avholdt befaring under hovedforhandling som klart viste områdene på [sted] der slammet hadde blitt tømt. Det var tydelige spor i bakken og det var åpenbart at slammet hadde påvirket grunnen. Dersom tømmingen hadde vedvart over lengre tid er det ikke usannsynlig at slammet hadde rent videre nedover og forurenset nærliggende vann. C erkjente under befaringen å ha stått bak i alle fall deler av slamtømmingen på området. Både E og D forklarte at dette ble gjort under [virksomhet1]s leieperiode og at dette ble gjort helt bevisst for at slammet skulle «renne av seg» og at de ikke tenkte noe mer over det.
Retten finner at slamtømmingen var ulovlig og utgjorde et mislighold av leieavtalen. I vurderingen legger retten vekt på at slamtømmingen ble gjort forsettlig og var vedvarende. Det var ikke snakk om et enkelttilfelle. Slamtømmingen fremstår som graverende, all den tid forurensningen kunne vært unngått med enkle midler.
Forholdene til offentlig myndighet er som nevnt i rettens vurdering ovenfor av forurensningsspørsmålet, en privatrettslig forpliktelse mellom [virksomhet1] og grunneierne, jf. leieavtalen punkt 6 bokstav j). Dette innebærer at [virksomhet1] er forpliktet til å overholde myndighetskrav, herunder gjeldende lov- og regelverk. En manglende etterlevelse av dette vil etter omstendigheten utgjøre et mislighold av leieavtalen.
Etter bevisførselen er det sannsynliggjort at det var store svakheter og uryddigheter ved driften av [virksomhet1]. De ansatte hadde blant annet ikke mottatt lønn grunnet dette. De mottok kun sporadiske forskuddsbetalinger og hadde blitt lovet aksjer, som de heller ikke hadde fått. Riktignok ble de manglende lønnsutbetalingene gjort opp i ettertid, men på høsten 2019 var det en åpenbar misnøye blant flere av de ansatte hos [virksomhet1], herunder D, E og K. For A fremstod dette som uprofesjonelt.
Samtidig med bekymringsmeldingene fra de ansatte om lønn, observerte A tomme alkoholholdige bokser i kontorlokalene på [sted]. A ble også, gjennom F, på samme tid kjent med at E og D brukte kokain og andre rusmidler på [sted]. Dette gjorde A svært engstelig. Det hadde for kort tid siden vært en dødsulykke på [sted] med tidligere drivere og A ble svært bekymret over den potensielle kombinasjonen av rusmidler og store og farlige anleggsmaskiner.
Bevisførselen har videre vist at det også forelå uryddigheter i [virksomhet1]s regnskap og generell drift. Det fremgår av hovedboken for 2019 at det blant annet ikke ble gjort avsetninger til obligatorisk tjenestepensjon for de ansatte, i tillegg til enkelte andre regnskapsmessige uregelmessigheter knyttet til registrering av tap på fordringer og registrering av omsetningsinntekt uten motpost i vareproduksjon. Sakkyndig vitne, Bjørn Sti, forklarte i retten at det var grunn til å stille spørsmål ved [virksomhet1]s regnskap.
Videre forklarte C i retten at han ikke kjente til hvorvidt de ansatte hadde skriftlige arbeidsavtaler eller ikke. Det var heller ikke utarbeidet arbeidsinstrukser, interne retningslinjer eller sikkerhetsinstrukser. Det var også gjennomtrekk av en rekke mennesker på [sted], som ikke hadde noen tilknytning til steindriften på området.
Etter rettens syn underbygger disse forholdene grunneiernes betenkeligheter om uforsvarlig drift på [virksomhet1], og etter rettens syn hadde A på dette tidspunktet en saklig og godt begrunnet mistanke om ulovlige forhold.
Omstendighetene var av en slik karakter at behovet for grunneierne til å ta i bruk sanksjoner – i form av driftsstans – synes å ha vært klart til stede oktober 2019. Når bekymringene i ettertid viste seg å være berettigede foreligger det etter rettens syn et mislighold av leieavtalen.
[virksomhet1]s salg av produksjonslinjen for brostein har vært et tema i retten, men er ikke anført i hevingserklæringen.
Av leieavtalen punkt 2 b) fremgår det at avtalen regulerer forholdene mellom partene i forbindelse med «utnyttelse av de skrotsteinforekomster som er deponert på eierens eiendom (...)». Videre av punkt 2 c) følger det at leieren får retten til å «benytte seg av steinforekomsten» på eiers eiendom. En objektiv tolkning av avtalens ordlyd tilsier at [virksomhet1]s virksomhet ikke er begrenset til produksjon utelukkende innenfor brosteinsegmentet.
Etter bevisførselen legger retten til grunn at produksjon og salg av brostein var hovedformålet og den bærende ideen ved [virksomhet1]s oppstart på [sted]. Partene hadde en felles forståelse av at [virksomhet1] primært skulle fortsette den driften som [virksomhet4] AS begynte med før de gikk konkurs, som var produksjon av brosteiner og produkter for bruk i utemiljøet. [virksomhet1] skulle benytte dette råstoffet til å skjære opp i skiver til bruk i produksjon av brostein, belegningsstein, kantsteiner, trappetrinn, gravsteiner og annet. At det i leieavtalens punkt 2 c) fremgår at avtalen erstatter forutgående avtale med [virksomhet4] AS og er tilnærmet likelydende med den gir uttrykk for en tilsvarende forståelse.
C, E og D, har alle forklart at de i utgangspunktet skulle satse på brosteinproduksjon, men at de med Gs involvering i [virksomhet1] etter hvert hadde planer om å utvide virksomheten og ønsket å legge om strategien. Dette slik at de kunne produsere andre ting, herunder fliser, plater og gravsteiner m.m.
G forklarte at han ble kontaktet av F i mars/april 2019 for å videreutvikle steinbedriften. Han ble engasjert som konsulent. F opplyste G at de drev med brostein og viste ham bilder av store blokker som de brukte til å lage brostein. Da G ankom [sted] og vurderte situasjonen fikk han et inntrykk av et firma med potensiale. Gs oppfatning var at [virksomhet1] hadde gode råmaterialer, men manglet kompetanse innen steindrift. Da han så råmaterialet [virksomhet1] hadde til rådighet, var han av den oppfatning at disse kunne brukes til andre mer lukrative typer produkter. Man kunne eksempelvis produsere fliser, plater og monumenter og bruke avfallet fra disse til produksjon av brostein. G stod for endringen av strategi, men det var C som tok beslutningen om å selge brosteinlinjen, da G ikke hadde tilstrekkelig kompetanse innenfor det norske brosteinmarkedet.
På denne bakgrunn solgte [virksomhet1] den 22. august 2019 hele brosteinlinjen for 1 325 000 kroner til [virksomhet2] AS. C forklarte at grunnen var at de innså at arbeidet med å produsere brostein ikke stod i forhold til prisen markedet var villig til å betale. Videre hadde de hadde tenkt å ekspandere virksomheten til å produsere andre typer produkter slik G hadde forespeilet.
I likhet med G, forklarte N1, daglig leder i [virksomhet2], at [virksomhet1] hadde potensiale til å drive lønnsomt ved dyktig planlegging og drift. [virksomhet2] kjøpte produksjonslinjen fra [virksomhet1] og driver i dag lønnsom brosteinsproduksjon. Dette indikerer at det var mulig å tjene penger på brosteinproduksjon, dersom dette ble gjort riktig. Videre tilbød [virksomhet2] [virksomhet1] en avtale relatert til alternativ plateproduksjon, men C var ikke interessert i å diskutere dette nærmere. Både N1 og A forklarte at de ikke forstod hva [virksomhet1]s strategi skulle være når de solgte ut den eneste produksjonslinjen de hadde.
Ut fra den samlede bevisførselen fremstår det for retten som uklart hva [virksomhet1] i realiteten skulle tjene penger på, etter salget av linjen. Planene om videreforedling til andre typer produkter ble aldri realisert. Retten viser til at høsten 2019 hadde [virksomhet1] kun kuttet opp en god del plater, men de hadde på dette tidspunktet ikke solgt et eneste produkt. Det var heller ingen markedsføring, ingen eksisterende eller fremtidige kundeforhold, ingen promotering eller annonser av [virksomhet1]-produkter og de hadde heller ingen egen nettside. [virksomhet1] hadde heller ingen andre omsetningslinjer for produksjon av andre produkter
Selv om det hersket usikkerhet knyttet til hva [virksomhet1] i tiden fremover skulle foreta seg, er det likevel rettens oppfatning at salget av produksjonslinjen var et rent forretningsmessig og strategisk grep fra [virksomhet1]s side, som lå innenfor rammen av leieavtalen. Retten viser til at leieavtalens ordlyd ikke er til hinder for de planene [virksomhet1] hadde, og at [virksomhet1] kun fikk drifte rundt seks måneder før det ble nedlagt driftsstans. Det er ikke uvanlig at nye selskaper går i underskudd i oppstartsfasen, noe statsautorisert revisor Bjørn Sti og revisor N2 bekreftet i retten. Det kan dermed ikke utelukkes at [virksomhet1] på sikt ville kunne ha kommet i gang med produksjon, hatt en bærekraftig forretningsstrategi og etter hvert gått med overskudd.
På denne bakgrunn finner retten at salget av produksjonslinjen ikke utgjorde et kontraktsbrudd.
Manglende betaling av merverdiavgift er ikke direkte påberopt i hevingserklæringen. Av hevingserklæringen side 2, under varsel om begjæring om tvangsdekning, er det imidlertid i oversikten blant annet vist til manglende merverdiavgift for året 2019 på 55 890 kroner.
Etter bevisførselen legger retten til grunn at det har vært en underliggende uenighet mellom partene om betaling av merverdiavgift helt fra leieavtalen ble signert og fram til hovedforhandlingen. Dette er en omstendighet som [virksomhet1] åpenbart forstod at grunneierne ville påberope som en hevingsgrunn, selv om det hverken er uttrykkelig fremhevet i erklæringen eller varslet gjennom et alminnelig forbehold.
Retten er av den oppfatning at leiebeløpet var merverdiavgiftspliktig. Saksøkers anførsel om at privatpersoner generelt sett ikke er merverdiavgiftspliktige fremstår som unyansert. Alle næringsdrivende som driver avgiftspliktig næringsvirksomhet har en registreringsplikt, jf. merverdiavgiftsloven § 2-1. Hvorvidt noen er å anse som næringsdrivende må avgjøres etter en konkret helhetsvurdering, jf. Nyberget, Karnov Lovkommentar 1 til mval. § 2-1, Lovdata.
I vår sak driver grunneierne næringsvirksomhet i form av utleie av grunneiendom inkludert anlegg med maskiner til steinproduksjon, og omsetter for mer enn minstebeløpet etter merverdiavgiftsloven. Etter bevisførselen er retten ikke i tvil om at grunneierne driver en vedvarende virksomhet på egen regning og risiko som er egnet til å gi nettoinntekt. B er merverdiavgiftsregistrert og er næringsdrivende gjennom sitt enkeltpersonforetak, og hun må da identifiseres med sitt enkeltpersonforetak.
Formuleringen i leieavtalen punkt 7 b) der det fremgår at «de avtalte kronebeløp er eks. merverdiavgift» trekker også i retning av at [virksomhet1] skulle betale merverdiavgift. Etter rettens syn er det ikke naturlig å innta formuleringer relatert til merverdiavgift dersom ytelsen ikke skulle være nettopp det.
Også statsautorisert revisor, Bjørn Sti, og [virksomhet1]s egen regnskapsfører, N2. Sti uttalte i klare ordelag at tjenesten var merverdiavgiftspliktig. N2 hadde blant annet fått bekreftet fra Skatteetaten at det var det. C har også langt på vei erkjent dette i prosesskriv av 15. juli 2022 der det fremgår at det etter hvert «ble klart for dem at de også skulle betale merverdiavgift».
I alle tilfeller måtte [virksomhet1] ha forstått at merverdiavgift var et tema som ga grunn for nærmere undersøkelser når det eksplisitt var nevnt i avtalen. Retten peker på at A uttrykkelig gjorde C oppmerksom på at Cs forståelse av merverdiavgift ikke var riktig, nokså umiddelbart etter avtaleinngåelsen. At C til tross for dette la til grunn en feil forståelse, er en risiko han selv bører. Grunneierne har betalt merverdiavgift til staten. Det er for retten uforståelig hvorfor [virksomhet1] ikke innbetalte merverdiavgiften all den tid selskapet ville fått fradrag for beløpet.
Av leieavtalen punkt 7 bokstav a) fremgår det at [virksomhet1] skulle betale en fast månedlig leie på 18 630. Dette skulle betales forskuddsvis for et år av gangen. Forskuddsleie for det første året utgjør dermed 223 560 kroner. Tillegget på merverdiavgift på 25% utgjør 55 890 kroner. [virksomhet1] skulle totalt ha betalt 279 450 kroner til grunneierne. Den manglende betalingen av merverdiavgift utgjør dermed 20% av totalbeløpet, noe som er et ikke-ubetydelig beløp.
På denne bakgrunn finner retten at den manglende betalingen av merverdiavgift utgjorde et mislighold av leieavtalen.
Manglende leie er påberopt som et sentralt hevingsgrunnlag i hevingserklæringen.
Av leieavtalen § 7 bokstav a) fremgår det at leie skal betales forskuddsvis for et år av gangen, for hvert påfølgende år, innen utgangen av januar. Videre følger det av avtalens punkt 7 d) at dersom skyldig leie ikke er betalt innen tre måneder etter forfall, kan eieren heve kontrakten. Ved tidspunktet for hevingen hadde ikke [virksomhet1] innbetalt forskuddsleie for året 2020 som avtalt. Dette på bakgrunn av at de hadde vært utestengt fra anlegget og ikke hadde hatt mulighet til å drive sin virksomhet etter at grunneierne nedla driftsstans den 19. oktober 2019.
Grunneiernes utøvelse av detensjonsrett/stansingsrett, slik retten vurderer nedenfor, jf. dommens punkt 1.3 innebærer isolert sett ikke annet og mer enn suspensjon av egen yteplikt, jf. Hagstrøm, Obligasjonsrett, (3. utgave) side 386. Når retten har funnet grunneiernes utøvelse av stansingsretten som berettiget, betyr dette at [virksomhet1] fortsatt var pliktig til å yte sin del av avtalen. Forskuddsleie for året 2020 skulle dermed ha vært betalt innen 31. januar 2020.
På denne bakgrunn utgjør manglende betaling av forskuddsleie et mislighold av leieavtalen.
Utskipingen av 14 containere med stein til utenlandske kjøpere ble ikke gjort gjeldende som en hevingsgrunn i hevingserklæringen, men har vært et tema i rettsaken.
Grunneierne gjorde opprinnelig gjeldende at utskipingen var i strid med synbare forutsetninger om at [virksomhet1] i utgangspunktet kun kunne benytte skrotsteinforekomstene anlagt på et eget videreforedlingsområde på [sted]. I løpet av hovedforhandlingen har det blitt klarlagt at steinblokkene ble sendt ut som prøver. Retten oppfatter partenes prosedyrer dithen at man er enige om at man ikke kunne selge steinene som råvare, noe som heller ikke ble gjort, men at det var anledning til å sende ut steiner til testing med sikte på et potensielt fremtidig samarbeid.
Retten legger enigheten til grunn. Utskipingen utgjorde dermed ikke et brudd på leieavtalen.
Retten finner at grunneierne var berettiget til å stanse [virksomhet1]s arbeid i oktober 2019.
Ved å nedlegge driftsstans og nekte [virksomhet1] adgang til [sted], er det rettens syn at grunneierne holdt tilbake egen ytelse gjennom en anførsel om detensjonsrett/stansingsrett.Stansingsretten blir aktuell når motparten misligholder sin ytelsesplikt. En rett til å holde egen ytelse tilbake i slike tilfeller må anses hjemlet i alminnelige kontraktsregler. En kontraktspart kan heve avtalen ved vesentlig mislighold og det er grunn til å anvende samme vurderingstema også når det skal vurderes om vilkårene for å stanse arbeidet var til stede, jf. Rt-1978-1157.
Den konkrete foranledningen til driftsstansen i oktober 2019 var flere. Retten viser i den forbindelse til de nærmere vurderingene ovenfor, jf. dommens punkt 1.2.1 – 1.2.7. For det første hadde ikke [virksomhet1] betalt merverdiavgift, noe A over tid hadde gjort C oppmerksom på. For det andre hadde A fått høre om bruk av narkotika blant de ansatte hos [virksomhet1] samt misnøye knyttet til blant annet utbetaling av lønn. For det tredje oppdaget A selv tomme alkoholbokser på [sted], noe som gjorde ham engstelig på bakgrunn av nylig historikk med dødsfall på [sted]. A fryktet konsekvensene av eventuelle bruk av rusmidler kombinert med bruken av store og farlige maskiner. For det fjerde solgte [virksomhet1] hele produksjonslinjen sin uten at de hadde en klar strategi for veien videre.
Samlet sett, og særlig sett i lys av at samtlige av forholdene tilregnes [virksomhet1], er det rettens syn at driftsstansen i oktober 2019 var berettiget. Samlet sett utgjorde forholdene et vesentlig mislighold og behovet for å ta i bruk sanksjoner synes dermed klart å ha vært til stede. Dette gjør seg særlig gjeldende når samtlige av de nevnte forholdene i ettertid ble bekreftet og det viste seg at det hadde blitt drevet storskala cannabisproduksjon på [sted].
[virksomhet1] har gjennom hele saksforberedelsen, og under hovedforhandling, gjort gjeldende at den egentlige årsaken til at grunneierne hevet leieavtalen var på grunn av en rettighetskollisjon med [virksomhet7] AS.
I avtalen mellom A og [virksomhet7] punkt 1 fremgår det at
«Leier har rett til å deponere skrotstein innen det område som er anvist ved skravering på vedlagte kart som tilhører denne avtale. Arealet skal fylles opp til kote 42. Etter [at] areal er oppfylt til kote 42 går disposisjonsretten over dette over til den enkelte eier. Dog skal leier være sikret adkomst til tippen.»
Av punkt 13 fremgår det at
«[a]ll deponert stein er den enkelte eiers eiendom f.o.m. deponeringstidspunktet. Dersom en eier ønsker å videreforedle skrotstein, kan vedkommende kreve at slik stein blir lagt av på areal vedkommende disponerer i h.t. pkt. 1.(...)»
En naturlig forståelse av bestemmelsens ordlyd peker i retning av at all stein er grunneiernes eiendom. Dette inkluderer også stein lagt i deponiet for oppfylling og som ikke skal videreforedles. Grunneierne står dermed i utgangspunktet fritt til å disponere steinene slik de selv ønsker.
Denne forståelsen understøttes av daglig leder hos [virksomhet7] AS, N3 sin forklaring. Han forklarte at [virksomhet7] ikke hadde noen motforestillinger mot at A tok ut stein fra området på deponiet som var ment til oppfylling. N3 bekymring var knyttet til det faktum at dersom man tok ut en større mengde stein fra området på deponiet som var ment å fylles opp, så ville dette vanskeliggjøre [virksomhet7] forpliktelse overfor A til å ferdigstille oppfyllingen i henhold til avtalen mellom partene.
Også advokat Sørlie forklarte i retten at det ikke eksisterte noen rettighetskonflikt som anført av [virksomhet1].
Retten er enig med [virksomhet1] i at det er motstrid mellom ordlyden i punkt 1 og 13 i avtalen mellom A og [virksomhet7], noe som gir en viss uklarhet, og noe som N3 heller ikke benektet. Han var imidlertid tydelig på at det ikke var noen faktisk motstrid eller rettighetskonflikt med grunneierne relatert til den praktiske gjennomføringen av avtalen. Både grunneierne og [virksomhet1] hadde en felles forståelse om at grunneierne kunne disponere steinene fritt fra og med deponeringstidspunktet.
Etter bevisførselen finner retten ingen holdepunkter for å konkludere med at grunneierne har hatt andre motiv for å heve avtalen med [virksomhet1] enn de grunner som fremkommer av hevingserklæringen.
Retten har etter en helhetsvurdering kommet til at misligholdet samlet sett må anses som et vesentlig mislighold.
Ved vurderingen legger retten for det første vekt på at det forelå mislighold fra [virksomhet1] på flere punkter. Det forelå mislighold i form av kriminell aktivitet på [sted]. Videre forelå det mislighold i tilknytning til [virksomhet1]s manglende overholdelse av leieavtalen § 6. Det vises til de arbeidsrettslige forholdene samt utslippshåndteringen. Også manglende betaling av leie og merverdiavgift utgjorde hver for seg et mislighold. I vurderingen legger retten særlig vekt på at de samlede avvikene også utgjorde et betydelig avvik fra kontraktsmessig oppfyllelse.
For det andre legger retten vekt på at cannabisproduksjonen etter rettens syn alene gir grunnlag for å heve leieavtalen. Det vises til karakteren og omfanget av cannabisproduksjonen samt at det gjelder et alvorlig og straffbart forhold. Videre er det rettens syn at C har vært kjent med dette.
Retten bemerker at selv om C ikke skulle har vært kjent med narkotikavirksomheten, så er ikke dette avgjørende. I LB-2022-73315, som gjaldt fravikelse av leielokaler, hevet utleier avtalen etter at det hadde funnet sted tre politiaksjoner mot firmaet som leide lokalet. Det ble blant annet avdekket ladd våpen, stjålne kjøretøy, narkotika og dynamitt i lokalene. Leietaker anførte at disse funnene ikke hadde noen tilknytning til deres virksomhet, og at de hadde få eller ingen handlingsalternativer utover at de skulle ha fjernet dynamitten på et tidligere tidspunkt. Lagmannsretten uttaler følgende i kjennelsen (dommerens understrekinger):
«(...) Det samme [(grovt brudd på leieavtalen)] gjelder det forhold at lokalene ble disponert til bruk for kriminell virksomhet. Dette gjelder uavhengig av om disse ulovlighetene var kjent for leietager eller ikke. Leieavtalen må implisitt forstås å innebære en forpliktelse for leietager til ikke å bruke – eller la leieobjektet bli brukt til – ulovlig virksomhet. Disse forholdene innebærer samlet sett at lagmannsretten ikke er i tvil om at leietager Best Billakksenter vesentlig har misligholdt sine plikter etter leieavtalen.
(...)
Lagmannsretten mener at det er uten betydning om enkeltpersoner i sakene har blitt straffet eller ikke. Politiets funn er ubestridt, og det avgjørende er at det er påvist at det i lokalet som Best Billakksenter disponerte, flere ganger har pågått ulovlig virksomhet og blitt funnet ulovlig kjøretøy.»
Leieavtalen innebærer dermed en forpliktelse for [virksomhet1] til å ikke bruke – eller la [sted] bli brukt til – ulovlig virksomhet, eksempelvis cannabisproduksjon. Det er videre uten betydning om hvorvidt noen kan klandres eller straffes, eller hvorvidt C var kjent med virksomheten. Når et mislighold av en slik karakter er påvist, utgjør dette et alvorlig avvik og et grovt brudd på [virksomhet1]s plikter etter leieavtalen.
For det tredje legger retten vekt på årsaken til kontraktsbruddene og at [virksomhet1] ved C kan bebreides dem. Når det gjelder cannabisvirksomheten var C kjent med dette. Når det kommer til de arbeidsrelaterte forholdene, manglende leie, manglende merverdiavgift og slamtømming var dette alle forhold på [virksomhet1]s side og som C er ansvarlig for. Retten finner det oppsiktsvekkende at C var helt ukjent med de ansattes arbeidsforhold og ikke en gang visste om de hadde arbeidskontrakter.
Videre fortsatte C å forfekte en feilaktig forståelse av merverdiavgiftsspørsmålet, selv etter gjentatte purringer fra A. Heller ikke etter at hans regnskapsfører hadde gjort ham kjent med at han måtte betale merverdiavgift, endret C sin feilaktige oppfatning.
Hva gjelder slamtømmingen ble dette gjort forsettlig, noe C var klar over.
Når C varig ikke har oppfylt enkelte av hans arbeidsoppgaver han utvilsomt har i sin stilling som daglig leder og styreleder for [virksomhet1], mener retten at han ikke kan sies å ha utført sin rolle på en forsvarlig måte. Dette selv om det ikke er noe å utsette på hans ivaretagelse av mange av de øvrige viktige oppgavene en daglig leder og styreleder har i sin stilling. Når C på denne måten kan bebreides, er det etter rettens syn mindre betenkelig å tillate heving.
For det fjerde legger retten vekt på hvilken betydning dette hadde for grunneierne. De kunne åpenbart ikke finne seg i dette. Misligholdene hadde svært negative effekter for dem. Det vises blant annet til Ls forklaring om at omkringliggende virksomheter hadde antydet at de hadde hørt om, og kjente til, at det foregikk narkotikavirksomhet på [sted]. Grunneierne hadde drevet på stedet i lang tid, og det var dermed av svært stor betydning at deres eiendom ikke ble assosiert med slik kriminell aktivitet. De hadde også en historikk på [sted] som hadde ført med seg et dødsfall av en ansatt. Det var dermed helt avgjørende å ha et betryggende kontraktsforhold med en seriøs leietaker som skulle håndtere en nokså risikofull drift. [virksomhet1] og C var åpenbart klar over dette og kontraktsbruddene berørte av den grunn grunneierne sterkt. Når C var så sterkt å bebreide, jf. ovenfor, er dette i seg selv et argument for at grunneierne må slippe å bli påtvunget et fortsatt samarbeid ved at kontrakten blir stående.
For det femte legger retten vekt på at det ikke forelå noen andre rimelige alternativer til heving som en adekvat reaksjon mot [virksomhet1]s mange kontraktsbrudd. Selv om enkelte av forholdene kunne avhjelpes og selv om narkotikavirksomheten ble avviklet, innebar disse samlet sett alvorlige tillitsbrudd. Tillitsbrudd som vanskelig kunne utbedres slik situasjonen hadde blitt. Grunneierne oppfattet [virksomhet1] som mer og mer useriøse og det medførte betydelig usikkerhet med hensyn til hva som foregikk på [sted], og om [virksomhet1] i det hele tatt var på [sted] for å drive steindriftsvirksomhet. Etter rettens syn fremstår det som klart at [virksomhet1] ikke hadde tilstrekkelig kompetanse til å drive steinindustrivirksomhet. Et 10-årig kontraktsforhold krever et relativt fast og tett samarbeidsforhold mellom [virksomhet1] og grunneierne, og [virksomhet1]s handlinger ødela grunnlaget for tilliten og dermed for fortsettelsen av kontraktsforholdet.
For det sjette legger retten vekt på at en heving ikke rammer [virksomhet1] særlig hardt. Det vises til salget av produksjonslinjen og at de ikke hadde noen kunder. De hadde fram til hevingstidspunktet heller ikke solgt et eneste produkt og hadde heller ikke en klar strategi for veien videre. [virksomhet1] hadde heller ingen promotering, annonsering, hjemmeside eller annen markedsføring som indikerte at de ville komme til å tjene penger på steindrift. Salget av test-steinene til Canada, India og Italia var heller ikke særlig vellykkede og et potensielt fremtidig samarbeid med disse fremstod heller ikke som nærliggende.
Det begynte samtidig generelt å murre rundt [virksomhet1] og C. De ansatte uttrykte misnøye, og samarbeidspartnere og andre i kretsen rundt C oppfattet ham som useriøs. [virksomhet1] framstod som vaklende og bevisførselen har vist at C var uforutsigbar i sin beslutningstaking, noe som gjorde det vanskelig for andre å samarbeide med ham, j. blant annet forklaringene til G og J. Dette gjorde det videre vanskelig å se hva [virksomhet1]s strategi og forretningside egentlig var, og hvordan de skulle begynne å produsere produkter som kunne gi dem inntekter. [virksomhet1] hadde under ingen omstendighet innrettet seg på en slik måte som tilsa at en heving var urimelig. Tvert imot var det mye som tydet på at C ville ut av leieavtalen med grunneierne. Det vises til at C høsten 2019 hadde igangsatt et salg av samtlige av aksjene i [virksomhet1]. Det ble inngått et salgsavtale for aksjene 4. november 2019, men kjøperen, L, trakk seg etter at han ble kjent med konflikten med grunneierne, opplysninger om at [virksomhet1] ikke hadde innhentet nødvendige tillatelser samt opplysninger om alvorlige forhold knyttet til driften av selskapet og dets aktiviteter.
Det endrer ikke rettens syn at det her gjelder en relativt langvarig leiekontrakt på 10 år og at dette, etter omstendighetene, kan tilsi at terskelen for heving bør settes høyere, jf. blant annet Rt-1973-375 og Rt-1980-29. Det vises til at misligholdene oppstod tidlig etter avtaleinngåelse og at hevingserklæringen ble fremsatt tidlig i avtaleperioden. Det forelå et alvorlig tillitsbrudd som ikke kunne repareres, og som var av et slikt omfang og karakter at det var grunn til å tro at [virksomhet1] ville skape ytterligere problemer i fremtiden. Videre hadde [virksomhet1] solgt produksjonslinjen og derfor ikke begynt å tjene penger.
Etter en samlet vurdering finner retten at grunneierne hadde rimelig grunn til å si seg løst fra leieavtalen. Det samlede misligholdet var såpass alvorlig at det forelå hevingsgrunnlag. Grunneiernes heving var tilstrekkelig forankret i hevingserklæringen, og hevingen var rettmessig.
På denne bakgrunn foreligger det ikke ansvarsgrunnlag, og [virksomhet1] har ikke grunnlag for å kreve erstatning.
Grunneierne blir dermed å frifinne for erstatningskravet fra [virksomhet1].
Ettersom ett av grunnvilkårene for å tilkjenne erstatning ikke er oppfylt er det ikke nødvendig for retten å drøfte hvorvidt øvrige vilkår for erstatning er oppfylt. Selv om det ikke har betydning for resultatet i hovedsøksmålet finner retten likevel grunn til å bemerke at det etter rettens syn heller ikke foreligger et tilstrekkelig dokumentert økonomisk tap for [virksomhet1].
[virksomhet1] har gjort gjeldende at det økonomiske tapet er på minst 4 000 000 kroner. [virksomhet1] har i den forbindelse vist til resultatrapport, saldobalanse og aksjekjøpsavtale. Det har videre blitt vist til forklaringene til J, G og L som hadde uttrykt at det var muligheter for inntjening samt at det ikke er uvanlig for oppstartsselskaper å gå i underskudd i begynnelsen.
Retten tar utgangspunkt i differanseprinsippet for å finne ut hvorvidt tapet er godtgjort, jf. HR-2021-967-A avsnitt 30. Høyesterett fremholder her at det må foretas en sammenligning av to hendelsesforløp: det hypotetiske hendelsesforløpet, det vil si det det hendelsesforløpet som sannsynligvis ville skjedd, og det faktiske hendelsesforløpet. Mellom disse to hendelsesforløpene eksisterer det en økonomisk differanse, og det er denne differansen som er det økonomiske tapet – dersom den er positiv.
Etter bevisførselen fremgår det at [virksomhet1] hadde en negativ egenkapital på salgstidspunktet som hadde blitt opparbeidet av konsernbidrag. Avtaler om konsernbidrag skal normalt gjøres skriftlig og i tråd med prinsippet om armlengdes avstand etter aksjeloven. Retten bemerker at det hersker usikkerhet knyttet til hvorvidt det ytte konsernbidraget er i tråd med aksjelovens regler. Regnskapet for øvrig inneholder også uregelmessigheter, herunder registrert inntekt på 300 000 kroner – etter driftsstans – og uten registrering av produksjonskostnad. Sakkyndig vite, Sti, uttalte blant annet at det var flere forhold rundt [virksomhet1]s regnskapsføring det var grunn til å stille spørsmål ved.
[virksomhet1] har videre vist til aksjekjøpsavtalen av 4. november 2019 og fremholdt at dette viser at [virksomhet1] hadde en estimert verdi på 4 00 000 kroner. Sti forklarte at avtalen i seg selv er et brudd på aksjeloven § 3-8 og at avtalen mest sannsynlig er ulovlig. Videre forklarte han at hans vurdering av framtidsutsiktene til [virksomhet1], basert på tallene og hvordan selskapet ble drevet, at [virksomhet1] etter all sannsynlighet ikke ville gått i overskudd. Retten legger dette til grunn.
Etter bevisførselen fremstår en selskapsverdi på 4 000 000 kroner som basert på en antakelse, og basert på et urealistisk fremtidshåp. Det vises til at [virksomhet1] solgte den eneste produksjonslinjen de hadde uten å ha noen plan for videre drift. [virksomhet1] hadde på dette tidspunktet ingen kunder. Det var heller ingenting annet som tilsa at [virksomhet1] ville gå i overskudd på kort eller lang sikt. Dersom [virksomhet1] hadde fastholdt sin opprinnelige strategi om produksjon av brostein – om enn i noe annen form – er det etter rettens syn mer realistisk at [virksomhet1] ville hatt muligheter for inntjening. Eventuelle tap som måtte ha oppstått som følge av salget skyldes i så tilfelle [virksomhet1]s egne disposisjoner.
Riktignok er det ikke uvanlig at oppstartsselskaper går i underskudd i startfasen, men når [virksomhet1] ikke hadde solgt et eneste produkt fra april til oktober 2019, er dette en presumsjon for at driften i tiden framover neppe ville kunne gå med overskudd. Både N1, J og G forklarte at [virksomhet1] hadde et stort potensiale, men ikke så lenge selskapet ble drevet på den måten det ble gjort. At C gikk inn med en betydelig aksjekapital i [virksomhet1] endrer ikke rettens vurdering.
Etter rettens syn hersker det såpass tvil rundt [virksomhet1]s anførte tap at en positiv differanse ikke kan anses godtgjort.
På denne bakgrunn er det ikke sannsynliggjort et økonomisk tap.
Retten går deretter over til å behandle motkravet.
Erstatning ved mislighold skal fastsettes med utgangspunkt i det konkrete, individuelle tapet som grunneierne har blitt påført, og det skal gis full tapsdekning. Det må derfor sannsynliggjøres hvilke inntekter som er uteblitt, hvilke utgifter som er påløpt, og hvilke tap som ellers er oppstått direkte eller indirekte ved kontraktsbruddet. Retten må i den forbindelse foreta en konkret vurdering av de enkelte postene.
Hovedregelen i norsk rett er at det er skadelidte som har bevisbyrden for at vilkårene for erstatning er oppfylt, sagt med andre ord: grunneierne har tvilsrisikoen, jf. Rt-2001-320. For at vilkåret om årsakssammenheng kan anses oppfylt må det være mer enn 50% sannsynlighet for at det er [virksomhet1] som er årsaken til skadene.
Grunneierne har fremmet følgende krav for leie og merverdiavgift:
Retten har kommet til at [virksomhet1] var pliktig til å betale leie for 2020 og merverdiavgift, og at de manglende betalingene utgjorde brudd på leieavtalen. Det foreligger følgelig ansvarsgrunnlag.
Det økonomiske tapet anses som dokumentert. [virksomhet1] har ikke bestridt leiebeløpets størrelse men er uenige i hvilket tidspunkt det skal beregnes leie for.
Rettsvirkningene av en rettmessig heving er at partenes forpliktelse til å oppfylle avtalen faller bort. I kravet om årsakssammenheng skal grunneierne ha dekket den positive kontraktsinteressen. Grunneierne skal stilles økonomisk som om de hadde fått riktig oppfyllelse fram til hevingen fant sted. Dette innebærer at grunneierne skal ha tilkjent erstatning for manglende husleie, likevel slik at denne begrenses til hevingstidspunktet, 24. april 2020.
Grunneierne skal dermed ha erstattet i underkant av fire måneders leie. Retten fastsetter dette beløpet til 70 000 kroner. I tillegg skal det betales forsinkelsesrenter. Rentene løper fra forfallsdato når denne er fastsatt i forveien, jf. forsinkelsesrenteloven § 2. I dette tilfellet er forfallsdato satt til «utgangen av januar», jf. leieavtalen punkt 7 d). Forsinkelsesrenter på beløpet løper dermed fra 31. januar 2020.
Videre skal grunneierne ha dekket merverdiavgift pålydende 55 890 kroner med tillegg av forsinkelsesrente. Merverdiavgift skulle i utgangspunktet ha vært innbetalt samtidig med betalingen av forskuddsleie for 2019, men det er ikke avtalt forfallsdato. For dette kravet legger retten til grunn at påkravet var ved hevingsbrev av 24. april 2020. Forsinkelsesrenter løper dermed fra 24. mai 2020, jf. forsinkelsesrenteloven § 2.
På denne bakgrunn tilkjennes grunneierne erstatning for skyldig leie og merverdiavgift på 125 890 kroner.
Retten finner at denne tapsposten ikke står i årsakssammenheng med kontraktsbruddene. Det foreligger heller ikke ansvarsgrunnlag. Riktignok benyttet [virksomhet1] seg av containerne, og det ble drevet cannabisvirksomhet i de under [virksomhet1]s leieperiode, men det er ingen sammenheng mellom kostnader til fjerning av containerne og [virksomhet1]s kontraktsbrudd ved bruken av de. Det vises til at containerne ble gravd ned før [virksomhet1]s leieperiode, og dermed et forhold [virksomhet1] ikke kan ansvarliggjøres for.
[virksomhet1] blir å frifinne for dette erstatningskravet.
Videre har grunneierne fremsatt krav om erstatning som beløper som følger:
[virksomhet1] har ikke knyttet noen innsigelser til tallene i tapsfremstillingen. Retten legger disse til grunn. Det sentrale spørsmålet er om dette er skader som [virksomhet1] kan ansvarliggjøres for.
Etter rettens syn er bevisgrunnlaget for dårlig til at reparasjonskostnader for de beskrevne forholdene kan anses som skader [virksomhet1] er ansvarlige for. Bevisføringen har ikke sannsynliggjort når eller hvordan de anførte skadene har blitt påført. Det er heller ikke sannsynliggjort hvem som har påført dem.
Retten viser for det første til at [virksomhet1] drev på området i kun seks måneder og det er ikke tilstrekkelig dokumentert at [virksomhet1] ikke overholdt vedlikeholdsplikten etter leieavtalen. Tvert imot har [virksomhet1] fremlagt en rekke dokumentasjon som viser at de har utført løpende vedlikehold av maskiner og sag samt tømt septik, kloakk og slam under leieforholdet.
For det andre viser retten til at [virksomhet1] tok over driften etter [virksomhet4] AS som hadde gått konkurs. Retten legger til grunn at området og bygningene var medtatt og i dårlig stand da [virksomhet1] tok over, og [virksomhet1] har dokumentert at de har brukt ressurser for å sette området i stand etter [virksomhet4] AS. Det er dermed sannsynlig at flere av skadene kan føres tilbake til [virksomhet4] AS. Grunneierne har videre erkjent at de startet opp med kutting av plater etter at [virksomhet1] hadde fjernet utstyr sommeren/høsten 2020. Det er dermed tre potensielle skadevoldere. Den fremlagte dokumentasjonen skiller ikke mellom skader oppstått før, under og/eller etter [virksomhet1]s tid på [sted]. Årsaken til skadene fremstår dermed som uklare og udokumenterte.
For det tredje er det rettens syn at grunneierne pliktet å varsle [virksomhet1] om at de ønsket å benytte seg av stansingsretten før denne ble nedlagt. Virkningene av stansing er blant annet at det er grunneierne som fra dette tidspunktet har omsorgen for gjenstandene på anlegget, herunder ansvaret for å utføre løpende vedlikehold. [virksomhet1] ble ikke varslet om stansingen. [virksomhet1] ble av den grunn ikke gitt muligheten til å forestå alminnelig vedlikehold etter driftsstansen eller gitt muligheten til å forestå opprydding av området slik de normalt ville hatt muligheten til. I denne sammenheng viser retten til at de ovennevnte erstatningskravene ikke ble nevnt i hevingserklæringen av 24. april 2020, men først ble bragt på banen i motsøksmålet den 9. februar 2022. Dette er omtrent ett år og 10 måneder etter at [virksomhet1] ble nektet adgang til [sted]. Den lange tiden er med på å styrke usikkerheten knyttet til hvem som kan holdes ansvarlig for skadene.
For det fjerde viser retten til at [virksomhet1], før motsøksmålet, ikke ble gitt muligheten til å utbedre eller på annen måte imøtegå erstatningskravene. Etter rettens syn måtte [virksomhet1] kunne forvente at eventuelle erstatningskrav, eller forbehold om erstatningskrav, ville vært tatt opp i forbindelse med hevingen, eller innen rimelig tid etter hevingen. I alle tilfeller måtte [virksomhet1] kunne forvente å bli gitt muligheten til å utbedre eventuelle skader selv eller engasjert noen til å foreta utbedringsarbeidet.
At [virksomhet1] har drevet på [sted], og at det av den grunn ikke kan utelukkes at det er [virksomhet1] som har forårsaket skadene, er ikke tilstrekkelig til å konstatere erstatningsbetingende årsakssammenheng. Det må etter retten syn noe mer til, sett i lys av at tvilsrisikoen påhviler grunneierne.
På denne bakgrunn foreligger det ikke tilstrekkelig dokumentert ansvarsgrunnlag eller årsakssammenheng.
[virksomhet1] blir dermed å frifinne for disse erstatningskravene.
Det følger av tvisteloven § 20-2 første ledd at en part som har vunnet saken, har krav på full erstatning for sine sakskostnader fra motparten. Etter bestemmelsens annet ledd er saken vunnet hvis parten har fått medhold fullt ut eller i det vesentlige. Det er det samlede utfallet som er avgjørende dersom saken gjelder flere krav mellom samme parter, jf. tvisteloven § 20-2 annet ledd annet punktum. Dette innebærer at der begge parter har fremsatt krav mot hverandre, skal vurderingen av utfallet vurderes samlet også for disse kravene, jf. Rt-2012-215 avsnitt 18.
Med det resultat tingretten har kommet til har grunneierne i hovedsøksmålet fått fullt medhold, jf. tvisteloven § 20-2 annet ledd. I motsøksmålet har [virksomhet1] vunnet saken i det vesentlige.
Spørsmålet om hvem som samlet sett har vunnet saken må vurderes i lys av hvor tyngdepunktet i saken har ligget, herunder hvilke deler av saken som har tatt lengst tid under hovedforhandlingen og krevd mest saksforberedelse, jf. HR-2011-979-U avsnitt 32 og HR-2013-475-U avsnitt 21.
Etter rettens syn har over tre fjerdedeler av hovedforhandlingen angått spørsmålet om hevingen var rettmessig og har vært det klart bærende elementet i saken. Her har grunneierne fått medhold. Motkravet har hatt svært begrenset plass, både i prosesskrivene og i hovedforhandling, noe som også gjenspeiles i sakskostnadsoppgaven til advokatene.
På denne bakgrunn er det rettens klare oppfatning at grunneierne samlet sett har fått medhold fullt ut. De har dermed krav på full erstatning for sine sakskostnader fra motparten, jf. tvisteloven § 20-2 første ledd.
Retten har vurdert, men finner ikke grunnlag for å anvende noen av lovens unntaksregler.
Advokat Frøstrup har i henhold til spesifisert omkostningsoppgave krevd sakskostnader med 614 351 kroner inkludert mva. i hovedsøksmålet. I motsøksmålet er det krevd 12 656 kroner inkludert mva. Videre er det krevd 49 826 kroner inkludert mva. i vitnegodtgjørelse til sakkyndig vitne Sti. Dette utgjør totalt 676 833,75 kroner inkludert mva. I tillegg kommer rettsgebyr for motsøksmålet, jf. rettsgebyrloven § 8 annet ledd, jf. første ledd. [virksomhet1] har ikke fremmet innsigelser til sakskostnadskravet og retten finner at kostnadene har vært nødvendige for å få saken forsvarlig gjennomført.
Grunneierne har gjort gjeldende at C må gjøres solidarisk ansvarlig for sakskostnadene, jf. tvisteloven § 20-7 og aksjeloven § 17-1. C er daglig leder og styreleder i [virksomhet1]. [virksomhet1] har godtatt og erkjenner solidaransvar for C personlig. Retten legger dette til grunn.
Retten tar etter dette sakskostnadskravene til følge.
Dommen er ikke avsagt innen lovens frist. Grunnen er stor arbeidsmengde.
DOMSSLUTNING
I hovedsøksmålet:
I motsøksmålet:
Torbo Eiendom AS (også omtalt som saksøker eller huseier) bygde i 1999 et hus på ca. 300 kvadratmeter tilpasset behovene til Osterøy Fysioterapi DA (også omtalt som saksøkt eller leietaker). Saksøkte flyttet inn i bygget som leietaker med en 10 års leiekontrakt. Kontrakten ble deretter forlenget. Den siste og gjeldende kontrakten er datert 21. desember 2017.
I mai 2019 sviktet ventilasjonsanlegget i bygget. Tor Arne Monstad, daglig leder av Torbo Eiendom AS, fikk anlegget reparert for en kostnad på 50 633 kroner inkl. mva. Selve reparasjonen gikk ut på at den ene av de to motorene i anlegget måtte byttes i tillegg til et kretskort. Huseier krever å få refundert reparasjonskostnadene av leietaker.
I følge leiekontrakten skal leietaker dekke vedlikeholdskostnader, mens utleier skal dekke utgifter til utskiftning av tekniske innretninger når de ikke lenger lar seg vedlikeholde på regningsvarende måte.
Spørsmålet i saken er om utgiftene til reparasjonen av ventilasjonsanlegget i 2019 var å regne som en vedlikeholdskostnad eller en utskiftningskostnad.
Saken har vært behandlet i forliksrådet, hvor Osterøy Fysioterapi DA vant frem i dom avsagt 12. mai 2022. Torbo Eiendom AS innga stevning til Hordaland tingrett 8. juli 2022 for å få resultatet reversert.
Rettsmøte til sluttbehandling av saken ble gjennomført 17. oktober 2022 som fjernmøte via videokonferanse. Dommeren satt i rettssalen i Odda. Partene og deres prosessfullmektiger møtte fra sine kontor. Det ble ikke hørt vitner.
Saksøker, Torbo Eiendom AS, mener utgiftene til reparasjonen av ventilasjonsanlegget er å betrakte som vedlikehold, noe leietaker etter kontrakten må betale for. I følge avtalen skal huseier kun betale for utskiftning når anlegget ikke lenger lar seg vedlikeholde på regningsvarende måte. Ettersom ventilasjonsanlegget faktisk lot seg reparere i 2019, uten at det var nødvendig å skifte det ut, er derfor kostnaden å regne som vedlikehold. Saksøker viser til husleieloven § 5-3 og forarbeidene til loven, NOU 1993:4 kapittel 3.6 hvor det står at:
Utskifting av deler av tingen må som oftest betraktes som vedlikehold, og påhviler således leieren. Må for eksempel en av platene på en komfyr skiftes, er det leierens oppgave å forestå utskifting. Må derimot hele komfyren skiftes, er det utleiers plikt å skaffe ny.
Ved reparasjonen i 2019 var det kun deler av ventilasjonsanlegget som ble byttet, den ene motoren og et kretskort. Det er dessuten uomtvistet at ventilasjonsanlegget for øvrig var godt vedlikehold og var i god stand, noe det fremdeles er ifølge en rapport fra Venty av 9. august 2022. Det var således ingen grunn til å skifte ut hele anlegget, noe som ville blitt betydelig dyrere.
Saksøkers påstand:
Saksøkte, Osterøy fysioterapi DA, mener kostnaden med reparasjonen av ventilasjonsanlegget må bæres av huseier, ettersom motoren som ble skiftet er en essensiell del av anlegget. Anlegget hadde overskredet forventet levetid og huseier ble anbefalt av fagperson å skifte hele ventilasjonsanlegget. Når huseier valgte å ikke følge rådet, men isteden valgte den billigste og kortsiktige løsningen med å kun bytte ut de ødelagte delene, må han selv ta denne kostnaden. Det er snakk om en reparasjon som langt overstiger normalt vedlikehold etter husleieloven og etter avtalen mellom partene.
For partene er det prinsipielt viktig å få avklart hvor grensen går mellom vedlikeholdskostnader og utskiftningskostnader, slik at de vet hvem som skal dekke tilsvarende utgifter i fremtiden.
Saksøktes påstand:
Retten har kommet til at saksøker ikke kan gis medhold i sitt krav. Kostnadene til reparasjonen av ventilasjonsanlegget i mai 2019 må bæres av huseier.
Rettens konklusjon er basert på en vurdering av ordlyden i leieavtalen, partenes forventninger og etterfølgende opptreden, fagkyndige uttalelser, husleieloven med forarbeider og rettspraksis.
Når det gjelder hva som ble avtalt mellom partene, står det følgende i avtalen:
Opprinnelig innsatt bildefil som viser tekst er utelatt ettersom det ikke lar seg gjøre tilgjengelig i henhold til krav om universell utforming. Ta kontakt med tingretten for spørsmål, Lovdatas anm.
...
Opprinnelig innsatt bildefil som viser tekst er utelatt ettersom det ikke lar seg gjøre tilgjengelig i henhold til krav om universell utforming. Ta kontakt med tingretten for spørsmål, Lovdatas anm.
Etter ordlyden skal leietaker bekoste vedlikehold av fastmontert opplegg, mens utleier skal betale for utskiftninger av tekniske innretninger når de ikke lenger lar seg vedlikeholde på regningssvarende måte. At ventilasjonsanlegget er et «fastmontert opplegg» og en «teknisk innretning» er ikke omtvistet. Spørsmålet er om reparasjonen i 2019 var å regne som «regningsvarende vedlikehold» eller «utskiftning».
Når man har plikt til å vedlikeholde et ventilasjonsanlegg mener retten det normalt må forstås slik at man plikter å gjennomføre anbefalte servicer, samt mindre utskiftninger/reparasjoner av normale slitedeler. Utskiftning av sentrale komponenter i selve anlegget faller imidlertid ikke inn under begrepet «vedlikehold» etter en normal språklig forståelse. Det er også slik leietaker har tolket og fulgt opp avtalen.
Det vises til forarbeidene til husleieloven § 5-3 i NOU 1993:4 kapittel 3.6:
Det påhviler utleieren å skifte ut gjenstander som tilhører ham hvis ikke annet er avtalt. Når de gjenstander det her gjelder er så nedslitt at det ikke lenger er regningsvarende å reparere dem, er det utleiers plikt å foreta utskifting. På hvilket tidspunkt den aktuelle gjenstanden er moden for utskifting, vil alltid måtte bero på en konkret faglig vurdering. Utleieren plikter både å forestå selve utskiftingen, og å dekke alle utgifter som påløper i den forbindelse. Utskifting av deler av tingen må som oftest betraktes som vedlikehold, og påhviler således leieren. Må for eksempel en av platene på en komfyr skiftes, er det leierens oppgave å forestå utskifting. Må derimot hele komfyren skiftes, er det utleiers plikt å skaffe ny.
Grensedragningen mellom når utskiftning av deler av en ting er å anse som vedlikehold og når det i realiteten er snakk om en reparasjon som tilsvarer en utskiftning, beror på hvor sentral/viktig den ødelagte delen er og hvor stor kostnad det er snakk om. Dersom den ødelagte delen både er kostbar og er helt nødvendig for funksjonen av tingen, mener retten man i mange tilfeller har å gjøre med utskiftningskostnader og ikke vedlikehold, noe eksempelet i forarbeidene illustrerer: dersom én av platene i en komfyr er ødelagt, kan komfyren fremdeles brukes. Et ventilasjonsanlegg kan imidlertid ikke brukes når en av to motorer er ødelagt, fordi motorene er selve hovedkomponentene i anlegget.
Retten viser til tilsvarende betraktninger vedrørende utskiftninger av kjølemotor i et kjøleskap i Høyesteretts dom Rt-1958-1030. Høyesterett tiltrer lagmannsrettens vurdering som er inntatt på side 1034:
Varigheten av et kjøleskap er i høy grad avhengig av den behandling det får av den som bruker det. Dette kan tilsi at vanlig vedlikehold av et kjøleskap bæres av leieren som derigjennom får oppfordring til å vise størst mulig aktsomhet. I det foreliggende tilfelle gjelder det imidlertid ingen vanlig reparasjon på grunn av bruk og slit. Kjøleskapet er av typen «Electrolux». Det er opplyst at kjøleaggregatet i «Electrolux» kjøleskap etter en årrekkes bruk, regelmessig 15-20 år, ikke lenger vil fungere og derfor må utskiftes med nytt aggregat. Noen reparasjon av aggregatet er ikke mulig.
Retten har forstått det slik at dette ikke har noen sammenheng med mer eller mindre omsorgsfull behandling av kjøleskapet, men er en direkte og uavvendelig følge av konstruksjonen. Etterat nytt aggregat er innsatt vil kjøleskapet igjen være fullt brukbart. Utgiftene til nytt aggregat utgjør en forholdsvis betydelig del av anskaffelsesprisen for et nytt kjøleskap. Anskaffelsen og monteringen av nytt kjøleaggregat går etter lagmannsrettens oppfatning utover grensene for vanlig vedlikehold, det gjelder i virkeligheten en fornyelse av kjøleskapet, som for så vidt kan sidestilles med nyanskaffelse. Utgiftene til denne fornyelse eller erstatning må bæres av utleieren som etter leieforholdet plikter å holde kjøleskap i leiligheten.
Tilsvarende må gjelde ved utskiftning av motoren i et ventilasjonsanlegg som i vår sak.
To uavhengige fagfolk har i sakens anledning uttalt skriftlig at normal levetid for et ventilasjonsanlegg er ca. 20 år. Retten legger derfor dette til grunn. Anlegget var 20 år da den ene av de to motoren havarerte i mai 2019. Det uomtvistet at leietaker i løpet av anleggets tjue åre sørget for jevnlig service og holdt anlegget godt vedlike. Grunnen til at motoren havarerte var således ikke manglende vedlikehold, men vanlig bruk og normal slitasje.
Etter gjennomført befaring av en fagkyndig teknikker i GK fikk huseier to alternative forslag: å bytte ut kretskortet og den ene ødelagte motoren og la den andre motoren stå igjen, eller bytte hele anlegget. Fagkyndig anbefalte det siste. Huseier valgte imidlertid den rimeligste løsningen.
Kostnaden med reparasjonen ble stipulert til 42 000 kroner eks. mva. Det ble imidlertid ikke stipulert en pris for erstatning av et tilsvarende nytt ventilasjonsanlegg, ettersom partene våren 2019 var i gang med oppføring av et påbygg og i den forbindelse diskuterte om et nytt ventilasjonsanlegg også burde omfatte det nye påbygget. GK stipulerte derfor kun en pris for et nytt større anlegg enn det eksisterende, som skulle dekke behovet i begge byggene, både det gamle bygget på ca. 300 kvadratmeter og påbygget på ca. 100 kvadratmeter.
I tilbudet fra GK av 5. juni 2019 som ble sendt til Tor Arne Monstad står det følgende:
Opprinnelig innsatt bildefil som viser tekst er utelatt ettersom det ikke lar seg gjøre tilgjengelig i henhold til krav om universell utforming. Ta kontakt med tingretten for spørsmål, Lovdatas anm.
Tilbudet på 245 000 kroner eks. mva., med de tilleggene som er nevnt i siste avsnitt, er således ikke den reelle kostnaden for et nytt tilsvarende anlegg. Ettersom huseier besluttet å reparere det gamle anlegget, ble det isteden kjøpt inn et nytt ventilasjonsanlegg til nybygget for ca. 120 000 kroner. Retten antar at den reelle kostnaden for en ren utskiftning av det gamle anlegget isolert sett ligger et sted mellom de to summene, uten at dette kan fastsettes mer nøyaktig.
Forholdet mellom kostnaden med reparasjon kontra eventuell utskiftning av hele anlegget er således uklar i vår sak. I dommen som er nevnt ovenfor, Rt-1958-1030, uttalte Høyesterett på side 1031:
I tilknytning til lagmannsrettens bemerkninger om dette viser jeg til opplysninger som er gitt av det nye vitne i saken, avdelingssjef ved A/S Electrolux, Josef Sande. Han forklarer at levetiden for Electrolux kjøleaggregat er forskjellig, uten at man kan si noe om årsaken til det. Da det apparat saken gjelder ble levert, regnet man med en levetid på minst 15 år, i dag regner man 20 år som gjennomsnittsalder. Avdelingssjefens opplysninger om priser viser at fornyelse av aggregatet koster ca. 45 pst. av et nytt kjøleskap av denne type. Det Sande her har forklart, bekrefter riktigheten av lagmannsrettens bemerkninger om aggregatets normale funksjonstid og om at utgiftene til nytt aggregat utgjør en forholdsvis betydelig del av anskaffelsesprisen for et nytt kjøleskap.
Slik retten leser dette er høyesteretts uttalelse ment som en bekreftelse og støtte til lagmannsrettens resultat. Altså at opplysningene fra det nye vitnet om at fornyelsen av aggregatet utgjorde 45 prosent av anskaffelsesprisen stemmer overens med lagmannsrettens vurdering om at et nytt kjøleaggregat utgjorde en «betydelig del» av anskaffelsesprisen. Høyesterett har imidlertid ikke satt noen grense kostnadsmessig på 45 % for å kunne si at utskiftningen av motoren ikke kan regnes som vedlikehold. Både prisen, som også i vår sak antas å utgjøre en betydelig andel, anleggets forventede levetid, utført vedlikehold og motorens sentrale betydning spiller inn i vurderingen. Etter dette mener retten at utskiftningen av den ene av de to motorene i ventilasjonsanlegget er å betrakte som en utskiftningskostnad, ikke vedlikehold.
Når huseier har valgt å reparere et gammelt ventilasjonsanlegg stykkevis istedenfor å skifte hele, må han bære kostnadene med dette selv. Han valgte det han mente var det rimeligste alternativet, uten å drøfte spørsmålet med leietaker, og har ikke anledning til å velte kostnaden over på dem. Det samme gjelder neste gang en motor i ventilasjonsanlegget ryker, noe som er nærliggende med tanke på at den gjenværende motoren i anlegget i dag er 23 år gammel. Dersom det var slik at huseier ved hver utskiftning av eldre sentrale komponenter kunne velte kostnadene over på leietaker, ville han i realiteten «frita seg selv» fra sin plikt til å bekoste utskiftning av utdaterte anlegg. Slik kan det ikke være.
Etter dette har retten kommet til at saksøker selv må dekke kostnadene til reparasjonen av ventilasjonsanlegget i mai 2019. Saksøkte frifinnes.
Saksøkte Osterøy Fysioterapi DA har vunnet saken og har krav på erstatning for sine sakskostnader, jf. tvisteloven § 20-2, jf. tvisteloven § 10-5. Saksøktes prosessfullmektig har lagt frem en omkostningsoppgave på 16 500 kroner, i tillegg til merverdiavgift på 4 125 kroner. Ettersom dette er en sak som dømmes etter reglene om småkravprosess dekkes bare salær opp til 20 % av sakens tvistesum, altså 10 127 kroner, i tillegg til merverdiavgift på 2 532 kroner, til sammen 12 659 kroner. Merverdiavgiften dekkes siden sakens rettsforhold ikke skriver seg fra meravgiftspliktig virksomhet, jf. tvisteloven § 10-5.
Motparten har ikke hatt innsigelser til oppgaven. Retten finner at kostnadene har vært rimelige og nødvendige. Retten har vurdert, men ikke funnet grunnlag for å anvende unntaksreglene i tvisteloven § 10-5 (3), 20-2 (3) og 20-4.
Dommen er avsagt innen lovens frist.
DOMSSLUTNING
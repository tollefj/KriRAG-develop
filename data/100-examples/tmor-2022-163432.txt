Siktede skal straffes for å ha kjørt elsparkesykkel med en promille på 1,28.
Påtalemyndigheten har foreslått at straffen settes til betinget fengsel i 18 dager med en prøvetid på to år og en bot på kr. 10 000. I tillegg er det foreslått tap av førerett for en periode på to år, med krav om full ny førerprøve for et eventuelt gjenerverv av føreretten.
I straffeforslaget er det tatt utgangspunktet i straffeutmålingsbestemmelsene for promillekjøring med bil i vegtrafikkloven § 31 annet ledd, hvor det fremgår av bokstav c at det ved kjøring med en promille over 1,2, «som regel» skal reageres med «bot og ubetinget fengsel», der boten i utgangspunktet skal utgjøre 1,5 brutto månedslønn og bare i sjeldne tilfeller være lavere enn kr. 10 000, jf. Ot.prp.nr.65 (1987–1988) s. 44. Sett hen til at skadepotensialet er noe lavere med elsparkesykkel enn med personbil, er det likevel foreslått betinget fengselsstraff i stedet for en ubetinget fengselsstraff. Videre er boten på bakgrunn av siktedes begrensede inntekt foreslått satt til kr. 10 000, subsidiært 15 dager fengsel. Den foreslåtte tapstiden på 2 år er i samsvar til minstetiden som gjelder ved kjøring med en promille på 1,2, jf. vegtrafikkloven § 33 nr. 1 jf. tapsforskriften § 3-2 nr. 2 siste setning.
Straffeforslaget fra påtalemyndigheten er i samsvar med de føringer for straffeutmåling ved ruspåvirket kjøring med elsparkesykkel som ble lagt til grunn i Borgarting lagmannsretts dom av 8. november 2022 (22-132351ASTBORG/01) [LB-2022-132351]​1.
Borgarting lagmannsretts avgjørelse har i ettertid blitt anket til Høyesterett, og tilståelsessaken har vært utsatt to ganger i påvente av Høyesteretts dom.
Høyesterett avsa dom 16. februar 2023 (HR-2023-298-A). Saken gjaldt kjøring med elsparkesykkel med en promille på 0,8. I dommen uttalte Høyesterett at bruk av elsparkesykkel er forbundet med vesentlig lavere risiko enn bilkjøring, og at risikobetraktningene tilsier at bruk av elsparkesykkel med promille bør straffes vesentlig mildere enn promillekjøring med bil. Det er i den forbindelse vist til at risikoen forbundet med elsparkesykkel i hovedsak er knyttet til brukeren selv, og at det er få tilfeller der andre enn brukeren selv blir skadet. Etter en samlet vurdering kom Høyesterett til at bot alene ville være riktig straff. Høyesterett uttalte videre at boten bør settes lavere enn normalstraffenivået på 1,5 brutto månedslønn, som gjelder ved promillekjøring ved bil. Ved en promille på 0,8, der forholdet var tilstått, ble en bot på kr. 15 000, subsidiært 15 dager fengsel, vurdert å være en passende straff.
Siktede har i denne saken hatt en promille på 1,28, som er betydelig høyere enn hva som var tilfelle i saken som var til behandling i Høyesterett. Selv om høyere promille isolert sett tilsier økt fare, vil risikoen ved promillekjøring med elsparkesykkel fortsatt i hovedsak være knyttet til brukeren selv, og det relative skadepotensialet vil derfor i begrenset grad øke. Ut ifra uttalelsene og vurderingene som er gjort i Høyesteretts dom, er det etter rettens vurdering derfor likevel ikke grunnlag for å reagere med strengere straff enn bot.
At siktede i denne saken har hatt en høyere promille, tilsier i utgangspunktet at boten bør være høyere enn kr. 15 000, som Høyesterett fant var passende ved en promille på 0,8. Retten viser i den forbindelse til at de standardiserte bøtesatsene som er fastsatt for kjøring med motorvogn med lavere promille i Riksadvokatens rundskriv RA-2021-2 øker markant ved økning i promillen. Samtidig ville en fastsettelse av boten i samsvar med praksis ved promillekjøring med bil i dette tilfellet trolig blitt satt til kr. 10 000 på grunn av siktedes begrensede økonomi. Dette er også i samsvar med den boten som er foreslått av påtalemyndigheten. Slik retten ser det vil fastsettelse av en høyere bot være i strid med føringene for straffeutmålingen som fremgår av Høyesteretts dom. Retten fastsetter etter dette boten til kr. 10 000, subsidiært fengsel i 10 dager.
Når det gjelder tap av føreretten, kom Høyesterett i nevnte dom til at tap av førerett ikke skulle ilegges. Høyesterett viste til at grunnvilkåret for tap av føreretten etter vegtrafikkloven § 33 nr. 1 første ledd er at «hensynet til trafikksikkerheten eller allmenne hensyn ellers krever det», og at selv om det i annet ledd er fastsatt minstetid for tap av førerett ved kjøring med en promille over 0,5, er det i sjette ledd gitt uttrykkelig hjemmel til å fravike minstetiden blant annet dersom «helt spesielle grunner» taler for det.
Etter Høyesteretts vurdering tilsa ikke skadepotensialet ved kjøring med elsparkesykkel med en promille på 0,8 at det er nødvendig med tap av førerett for bil. Høyesterett viste også til at det ikke er grunnlag for en generell antakelse om at en person som kjører elsparkesykkel med promille vil være mer tilbøyelig enn andre til å kjøre bil med promille. I tillegg ble det vist til at tap av førerett for bil ikke vil ha samme sosialpedagogisk fordel, ettersom tap av førerett for bil ikke står i samme nære sammenheng med den straffbare handlingen ved promillekjøring med elsparkesykkel.
Slik retten ser det vil de samme hensynene gjøre seg gjeldende i denne saken. Siktede har forklart at han kjørte forsiktig og at han holdt en hastighet som var 2 til 3 km/t over gangfart der det var andre mennesker i gatene. Selv om siktede her har hatt en promille på 1,28, kan retten derfor likevel ikke se at kjøringen hadde et skadepotensial som tilsier at tap av førerett bør fastsettes. Siktede har også forklart at han har nulltoleranse for promillekjøring med bil, noe retten legger til grunn. Retten kan heller ikke se at det er andre holdepunkter som tilsier at siktede utgjør en trafikkrisiko ved kjøring med bil. Etter rettens vurdering krever hverken hensynet til trafikksikkerheten eller allmenne hensyn at siktede taper føreretten for bil. Retten har derfor kommet til at tap av førerett ikke skal ilegges.
DOMSSLUTNING 
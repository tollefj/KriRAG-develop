Vedtak etter straffeprosessloven kapittel 31 kan ikke påklages, og tingretten er i praksis klageinstans. A har fått delvis medhold i sitt krav på oppreisning, og da har han etter tvisteloven § 20-4 bokstav b «klart vunnet saken» i den forstand tvisteloven § 20-2 bruker «vunnet saken» i slike saker. Det er utenfor As kontroll at staten gir ham medhold etter at han har måttet reise søksmål.
Rettstilstanden for de som er blitt utsatt for urettmessig strafforfølgning er gjort mer gunstig enn i tvistesaker generelt. Der et krav fører frem helt eller delvis skal staten også dekke omkostningene, slik at den som allerede hadde vært utsatt for urett fra statens maktapparat, ikke skal risikere å sitte igjen med omkostningskrav for å nå sin rett.
Det skal ikke gjøres noen forholdsmessighetsvurdering av graden av medhold. Det finnes liknende eksempler i rettspraksis der saksøkeren har blitt tilkjent fulle sakskostnader selv om det kun er tilkjent erstatning med en brøkdel av det som er krevd.
Siden saken avsluttes så vidt kort etter at statens erkjennelse forelå, ville ikke omkostningene vært annerledes med tvistevarsel.
A har nedlagt slik påstand:
Det er ikke er grunnlag for å tilkjenne sakskostnader ettersom ingen av vilkårene i tvisteloven § 20-4 bokstav b er oppfylt. Det er ikke grunnet forhold utenfor saksøkers kontroll at saken heves, og det er heller ikke klart at saksøker hadde vunnet saken.
Saksøker kan heller ikke ved omgjøringsvedtaket anses for å ha fått medhold av betydning i saken. Det samlede kravet var på kr 211 007, og saksøker ble tilkjent kr 20 000. Dette utgjør 9,48 % av kravet.
Uansett må kostnadskravet reduseres ettersom kostnader til utarbeidelse av stevning ikke var nødvendige, jf. tvisteloven § 20-5. Kostnadene hadde vært unngått dersom A hadde sendt søksmålsvarsel.
Staten har nedlagt slik påstand:
Etter omgjøringsvedtaket fra Statens sivilrettsforvaltning 31. august 2022, der A ble tilkjent 20 000 kr i oppreisningserstatning, har han frafalt øvrige krav og begjært saken hevet.
Staten har ikke krevd dom for frifinnelse, jf. tvisteloven § 18-4 første ledd. Saken skal da heves, og retten avsier hevingskjennelse i tråd med partenes påstander, jf. tvisteloven § 19-1 annet ledd bokstav b.
Spørsmålet er om A skal tilkjennes sakskostnader. Rettslig grunnlag for kravet er tvisteloven § 20-4 bokstav b, hvor det fremgår:
§ 20-4.Sakskostnader uavhengig av utfallet
En part kan uavhengig av sakens utfall helt eller delvis tilkjennes sakskostnader
Saken må altså for det første heves på grunn av forhold utenfor partens kontroll, og i tillegg må det være klart at parten hadde vunnet saken. Årsaken til hevingen må ikke være forhold i kontrollsfæren til parten som krever sakskostnader, jf. HR-2022-939-U. Det viktigste typetilfellet som bestemmelsen omfatter, er at saksøkte etter saksanlegget oppfyller saksøkerens krav med den følge at saken kan begjæres hevet av saksøkeren, jf. Schei mfl, Juridika Lovkommentar til § 20-4 punkt 3.
A ble tilkjent 20 000 kroner i oppreisningserstatning i omgjøringsvedtak datert 31. august 2022. I stevningen ble det antydet en oppreisningserstatning på 150 000 kroner. I vedtaket skriver Statens sivilrettsforvaltning følgende om bakgrunnen for endringen:
«Det fremkommer etter vår vurdering ingen nye opplysninger av vesentlig vekt i søksmålet, og vår vurdering av at strpl. § 446 kommer til anvendelse i saken står således fast. Ved gjennomgang av saken ser vi imidlertid at det ved vurderingen av om kravstiller har vært utsatt for en merbelastning er lagt feil faktum til grunn. I vedtaket legges det til grunn at kravstiller kun har vært siktet i ca 1 år og 6 måneder for overtredelse av hensettelse av en annen person i hjelpeløs tilstand (strl. § 288), et forhold med 3 års strafferamme. Tidsperspektivet og straffebestemmelsene er imidlertid noe mer alvorlig i saken. Kravstiller var siktet for overtredelse av uaktsom forvoldelse av død (strl. § 281) som har en strafferamme på inntil 6 års fengsel i ca 1 år og 9 måneder, og deretter videre i ca 9 måneder for overtredelse av strl. § 288 frem til han ble frifunnet for dette forholdet i retten. Dette er et tidsforløp som tilsier at kravstiller, til tross for sin medvirkning, har vært utsatt for en merbelastning slik at ikke hele den skjønnsmessige oppreisningen skal falle bort.»
I prosesskriv har A opplyst at den delvise imøtekommelsen av kravet, sammen med en vurdering av forventet mediedekning og at han ikke vil være kjent for å ha tjent på ulykken, var årsaken til at kravet trekkes fra videre behandling.
Den omstendighet at Statens sivilrettsforvaltning omgjør vedtaket til As gunst etter saksanlegget, må klart nok anses som et forhold utenfor hans kontroll. Selv om typetilfellet omtalt i teorien går noe lengre – full innfrielse av et krav – vil også en delvis innfrielse som dette kunne ha betydning for behovet for fortsatt domstolsbehandling av et krav.
Forventet medieoppmerksomhet ved saken er på den andre siden noe A kunne tatt i betraktning før saksanlegget, og slik sett ikke utenfor hans kontroll i bestemmelsens forstand. Det samme gjelder reaksjoner på saksanlegget i lokalmedia. Det er heller ingen nye omstendigheter som har påvirket kravet om erstatning for økonomisk tap.
Etter rettens syn må det likevel være avgjørende at A etter saksanlegget faktisk ble tilkjent oppreisningserstatning, selv om beløpet er vesentlig lavere enn det som er antydet i stevningen. Retten legger til grunn at det har en selvstendig verdi å bli tilkjent oppreisningserstatning utover selve erstatningssummen, og at dette har vært sentralt i As avgjørelse om å frafalle resten av kravet. Under tvil anser retten derfor vilkåret om at saken heves på grunn av forhold utenfor partens kontroll, som oppfylt.
For å få tilkjent sakskostnader tross heving av saken, må det også være «klart at parten ellers hadde vunnet saken». Vilkåret skal tolkes strengt. Bestemmelsen er bare anvendelig dersom det ut fra de opplysninger som foreligger på tidspunktet for hevingskjennelsen må anses «helt på det rene» at kravet bestod, jf. blant annet Rt-2001-198, NOU 2001:32 B side 931 og Schei mfl, Juridika Lovkommentar til § 20-4 punkt 3.
A har fremsatt to erstatningskrav; for økonomisk tap og oppreisning. Staten har etter saksanlegget delvis imøtekommet kravet om oppreisning. Retten anser det på denne bakgrunn klart at han ville nådd frem med et oppreisningskrav også etter en hovedforhandling.
Når det gjelder kravet om økonomisk tap, kan ikke retten se at det er klart at A ville vunnet frem. Retten viser til statens anførsler slik de fremgår av tilsvaret, som er de samme omstendighetene Statens sivilrettsforvaltning har lagt til grunn i sitt avslag. Retten kan derfor i utgangspunktet ikke se at det er klart at A ville vunnet frem med dette kravet, og at han dermed ville ha vunnet saken i sin helhet.
I likhet med A mener likevel retten at det er grunnlag for å tolke bestemmelsen i lys av rettspraksis knyttet til tvisteloven § 20-3. Det er eksempler i rettspraksis på at saksøker, ved krav om erstatning for uberettiget straffeforfølgning, har blitt tilkjent fulle sakskostnader selv om man kun har nådd frem med en relativt liten del av kravet. Saksøker har likevel blitt ansett for å ha fått medhold av betydning, jf. tvl. § 20-3. Det vises til Rt-2006-1629 der en person ble tilkjent fulle sakskostnader selv om kravet på tapserstatning ble avslått og han kun ble tilkjent 25 000 kroner i oppreisningserstatning. Forbedringen sammenlignet med den administrative avgjørelsen stod sentralt (dommens avsnitt 48):
«Etter dette har jeg kommet til et resultat som for A innebærer en forbedring i forhold til det han oppnådde ved den administrative avgjørelsen. Dette har betydning i forhold til spørsmålet om saksomkostninger. Forarbeidene – odelstingsproposisjonen side 9 – gir anvisning på at tvistemålsloven § 174 annet ledd skal anvendes slik at erstatningssøkeren får dekket sine utgifter dersom resultatet han oppnår ved domstolsbehandlingen er bedre enn resultatet som følger av den administrative avgjørelsen. Jeg er enig i dette.»
Retten mener at uttalelsen også bør få betydning for tolkningen av tvisteloven § 20-4 bokstav b i saker etter straffeprosessloven kapittel 31. Et domsresultat tilsvarende det som nå er utfallet i saken, vil etter rettens syn medføre at saksøker har fått medhold av betydning. A ble tilkjent 20 000 kroner i oppreisning, og dette har ofte en ideell betydning for den det gjelder, jf. Rt-2012-975. A har også fremhevet dette som bakgrunn for å trekke saken.
Etter rettens syn er det gode grunner for å praktisere tvl. § 20-4 bokstav b i saker etter straffeprosessloven kapittel 31 på en måte som unngår at saksøker må gjennomføre en hovedforhandling når han allerede har fått delvis medhold, kun for å kunne bli tilkjent fulle sakskostnader. Dette må også gjelde selv om staten har valgt å tilkjenne oppreisning på et annet grunnlag enn det som er anført i stevningen.
Når det er sannsynlig at saksøker ville ha blitt tilkjent fulle sakskostnader ved domstolsbehandling, og årsaken til at saken heves er statens delvise imøtekommelse av saksøkers krav, er det etter rettens syn rimelig at saksøker tilkjennes fulle kostnader. Motsatt løsning vil være både prosessdrivende og ressurskrevende.
Det er ikke klagerett på vedtak etter straffeprosessloven kapittel 31, og stevning til tingretten er dermed eneste mulighet for saksøker til å nå frem med et krav. Også hensynet til at saksøker skal få håndhevet sine rettigheter tilsier at han tilkjennes fulle sakskostnader selv om saken heves, jf. tvisteloven § 1-1 (1).
Tvisteloven § 20-4 bokstav b er videre en «kan»-regel, og retten står temmelig fritt med hensyn til om sakskostnader skal tilkjennes med grunnlag i bestemmelsen eller ikke, jf. NOU 2001:32 B side 931.
Staten har subsidiært anført at kostnadene pådratt i saken ikke har vært nødvendige ettersom det ikke ble sendt søksmålsvarsel, og dersom slikt varsel hadde blitt sendt, ville oppreisning blitt tilkjent ved en fornyet vurdering av saken. Retten kan ikke se at det er dokumentert eller sannsynliggjort at dette ville vært tilfellet.
Retten mener etter dette at det er grunnlag for å tilkjenne A sakskostnader i saken. Det er krevd erstattet 40 500 kroner inkludert mva, i tillegg til rettsgebyret på 6 115 kroner. Kostnadene som kreves erstattet, anses nødvendige, jf. tvisteloven § 20-5, også for det tilfelle at søksmålsvarsel ble sendt.
Sakskostnader tilkjennes etter dette med 46 615 kroner.
SLUTNING
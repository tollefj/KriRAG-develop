Tirsdag 7. desember 2021 mottok Tolletaten i Norge en forsendelse fra Peru adressert til tiltalte A, med adresse «[adresse]». Dette er adressen til tiltaltes tidligere ektefelle og deres to barn. På forsendelsen var også et telefon-nummer oppgitt. Dette telefonnummeret var hos Telia registrert på tiltaltes tidligere ektefelle, mens det i Vipps-systemet var registrert på tiltaltes sønn, jf. egenrapport av 21. desember 2021.
Forsendelsen viste seg å inneholde kokain – skjult i seks vesker og fordelt i et stort antall enheter – som senere ble analysert til 3 689 gram kokain med en styrkegrad på 98 %, jf. rapport om kriminalteknisk undersøkelse av 14. desember 2021. Politiet sørget senere for å erstatte veskene med nye og uskadde, hvoretter postgangen til angitt mottakeradresse ble gjenopptatt. Samtidig fikk politiet domstolens godkjenning for kommunikasjonskontroll.
Tiltalte hentet forsendelsen 13. desember kl. 14.10 på Rema 1000 på Borgheim. Uten å vite det ble han samtidig spanet på av politiet. Politioverkonstabel Jan-Tore Christensen rede-gjorde i retten for tiltaltes bevegelser denne dagen over en periode av cirka tre timer.
Spaningen starter på en adresse på Tjøme, som tiltalte på daværende tid disponerte. I stedet for å kjøre derfra direkte til Rema 1000 på Borgheim kjører han i en snau halvtime langs diverse veier i Færder kommune. Underveis kjører han forbi Rema-forretningen, men uten å stanse.
Omsider kjører han tilbake til Borgheim, henter pakken og setter så kurs for Tønsberg. Ferden videre går gjennom byen og opp til Eik, hvor tiltalte kjører forbi en adresse som han den gang også hadde tilgang til. Et par minutter senere kjører han tilbake og parkerer utenfor, mens han blir sittende i bilen og snakke i telefonen. Det har da gått over en halvtime siden han forlot Borgheim.
Han går ikke ut av bilen, men kjører tilbake til Tønsberg sentrum, hvor han over en lengre periode kjører på kryss og tvers. Det eneste ærendet han synes å ha, er å forsøke å ta ut penger fra bankautomat. Til slutt kjører han over kanalbroen og tilbake til Færder. Det har da gått over en time siden han forlot Eik. Han ender opp på adressen på Tjøme, hvor han går ut av bilen og tar med seg pakken, som han legger igjen i boligen som han disponerte, før han kjører til en pizza-restaurant i nærheten.
Det går to og en halv time fra han henter pakken på Borgheim, og til han ender opp på Tjøme og de to nevnte destinasjonene der. Underveis dit har han snudd flere ganger, og han har også hatt en rekke midlertidige stans av lengre og kortere varighet.
Kommunikasjonskontrollen fra samme tidsrom viser at tiltalte mange ganger snakker med en person med et svenskregistrert telefonnummer som da befinner seg i Sverige. Temaene i telefonsamtalene kretser rundt spørsmålet om henting av pakken og problemer omkring en pengeoverføring til tiltaltes sønn. Et annet tema er oppkobling til internett, hvor den andre personen i telefonsamtale fra kl. 11.41 til 11.42 opplyser at han hadde sendt et skjermbilde til tiltalte på «signal». Dette er en app hvor brukerne sender krypterte meldinger til hverandre, godt egnet til å skjule kriminell aktivitet. I en telefonsamtale litt senere på dagen – som starter kl. 14.15 – er følgende replikkutveksling nedtegnet:
Svensk telefonnummer: – Jeg skal fortelle deg senere, kom deg ut på internett, jeg skal fortelle alt til deg på internettA: – VelSvensk telefonnummer: – Jeg ønsker ikke å bjeffe på denne her, vet du, vel
Endelig peker retten på at under ransaking av tiltaltes boliger og bil fant politiet en kvittering på kjøp av en kjøkkenvekt. Kvitteringen er datert to dager før pakken fra Peru ble hentet. Politiet gjorde også beslag i kvittering på kjøp av en vakuumpakkermaskin og en rull med vakuumposer. I henhold til kvitteringen var også disse gjenstandene kjøpt to dager før.
Det er på det rene at tiltalte i sin første politiforklaring nektet for å ha hatt kjennskap til det ulovlige innholdet i postforsendelsen til ham. Etter å ha fått tilgang til sakens dokumenter, herunder de forhold retten har gjennomgått foran, erkjente han imidlertid i ny politiforklaring sin kunnskap om at det befant seg kokain i pakken.
I retten forklarte tiltalte at han i cirka to år oppholdt seg i Litauen for å starte en bedrift der. Senhøsten 2021 ble han kontaktet av en bekjent i Litauen. Den bekjente bad han om å reise til Norge for å ta imot en pakke for en venn, som selv ikke hadde mulighet til å hente ut pakken. Tiltalte ble fortalt at pakken inneholdt klær. Han sa seg villig til oppdraget og gav fra seg de nødvendige ID-opplysninger til bruk ved postforsendelsen. Deretter drog han til Norge og inngikk der husleiekontrakt. Han fikk etter det tilgang til en bolig på Tjøme og en bolig på Eik, men bodde bare i sistnevnte bolig, da den andre boligen på daværende tid ennå ikke var innredet.
I Norge ble han på ny kontaktet av den bekjente over telefon, som nå kunne fortelle at postforsendelsen ikke inneholdt klær, men 3 kg kokain. Styrkegraden var ikke et tema. Han ble bedt om å hente pakken og bringe den videre etter nærmere instrukser. For dette skulle han få 6 000 euro. Tiltalte sa seg villig til dette. Da han senere fikk hentemeldingen, så han at pakken veide 9 kg og kom fra Peru. Han fikk da en ubehagelig følelse, men valgte likevel å gjennomføre oppdraget.
Retten slår fast at tiltalte objektivt har medvirket til innførsel av 3 689 gram kokain til Norge, jf. straffeloven § 15. Forbrytelsen ble fullbyrdet idet moment pakken ankom Norge. Det er ingen tvil om at en så stor mengde med kokain anses som en meget betydelig mengde med narkotika, jf. straffeloven § 232 andre ledd første straffalternativ.
Det er heller ingen tvil om at tiltalte forstod hva han var med på. Av hans forklaring går det frem at før pakken kom til Norge, var han blitt fortalt at sendingen inneholdt 3 kg med kokain. Hans forsett i tiden som fulgte – det vil si under den videre postgangen til Norge og til han senere hentet pakken med det han da trodde var 3 kg kokain – er det ingen tvil om.
Når det gjelder subjektiv skyld for det overskytende kvantum – 689 gram kokain – peker retten på at etter straffeloven § 22 første ledd bokstav c er det tilstrekkelig at gjerningsmannen «holder det for mulig» at den utførte handlingen dekker gjerningsbeskrivelsen etter straffe-budet, og «velger å handle selv om det skulle være tilfellet». Denne skyldgraden omtales av og til som eventualitetsforsett. Basert på det faktum som er trukket frem foran, er retten ikke i tvil om at tiltalte holdt det for mulig at pakken kunne inneholde mer kokain enn han var blitt fortalt, og at han samtidig inntok det standpunkt at han ville medvirke til innførselen også i et slikt tilfelle. Tiltaltes bevegelsesmønster som redegjort for foran, herunder at han var infor-mert om at pakken veide 9 kg uten å tre tilbake, underbygger dette eventualitetsforsettet.
Tiltalte skal etter dette dømmes for medvirkning til innførsel av en meget betydelig mengde med kokain, jf. straffeloven § 232 andre ledd første straffalternativ jf. § 231 første ledd jf. § 15.
* * * * *
Når det gjelder straffutmålingen, peker retten innledningsvis på at tiltalte ikke er straffedømt tidligere. Han er straffet for tre bøteforhold, men disse forholdene vil ikke bli tillagt vekt.
Tiltalte skal straffes for medvirkning til innførsel av nær 3,7 kg kokain. Med en styrkegrad på 98 % omfattet dette partiet et særdeles stort antall brukerdoser. Aktor fremholdt i retten at det kunne ha vært tale om så mye som 16 000 brukerdoser med en gateverdi på 15 til 16 millioner kroner. Retten peker på at det i alle fall ville ha vært tale om godt over 12 000 brukerdoser. Spredningsfaren var følgelig ekstraordinær.
Retten legger til grunn at tiltaltes medvirkning var ledd i en organisert narkotikavirksomhet. Måten narkotikaen i en enorm mengde enheter var sydd inn i veskene, taler sitt klare språk. Det er også grunn til å merke seg at tiltalte og den andre involverte kommuniserte på en kryptert kommunikasjonsplattform parallelt med at de snakket sammen i telefon.
Det er ingen sikre opplysninger om at tiltalte har hatt andre oppgaver enn å motta partiet med kokain og så bringe det videre til neste ledd. Retten legger derfor til grunn at han kun hadde en slik kurér-rolle. Samtidig er det grunn til å spørre seg hvorfor tiltalte reiste fra Litauen til Norge, hvis hans oppgave bare var å hente ut pakken og så gi den videre. Det er også grunn til å reise spørsmål om hvorfor tiltalte som kurér kjøpte to kjøkkenvekter og en vakuumpakke-maskin. Hans kommunikasjon med den «svenske kontakten» og hans bevegelser før og etter han hentet pakken, kan også peke i retning av mer betrodde oppgaver, uten at dette tillegges direkte betydning for straffutmålingen.
Retten peker i skjerpende retning også på at tiltalte har utnyttet seg av kontaktopplysninger til sin tidligere ektefelle og sine to barn. Postforsendelsen var som nevnt adressert til deres bopel, og det oppgitte telefonnummeret tilhørte også familiemedlemmer. I tillegg har retten merket seg at tiltalte hadde hånd om sønnens bankkort da han ble pågrepet. Han har følgelig brakt uskyldige personer inn i saken og utsatt tidligere ektefelle for en mulig mistanke.
I formildende retning peker retten på at tiltalte har erkjent straffeskyld. Ut fra de avgjørende bevis som retten har pekt på foran, har ikke denne erkjennelsen vært nødvendig for domfel-lelse. Prosessøkonomisk har imidlertid erkjennelsen hatt en viss betydning, og retten finner å gi en reduksjon i straffen på 10 %, som er noe under det aktor la til grunn.Utover dette kan ikke retten se at det foreligger formildende hensyn av betydning. Det straff-bare forholdet fant sted i desember 2021, etterforskningen ble avsluttet i mai 2022, tiltale ble tatt ut i juni og hovedforhandling gjennomført i oktober. Det er ingen ting å si på denne behandlingstiden. Riktignok oppstod en mindre utsettelse på grunn av sommerferieavvikling, men uten at dette kan gi grunnlag for noen reduksjon i straffen.
Det er heller ikke grunnlag for å redusere straffen med bakgrunn i en mulig ekstrabelastning ved at fengselsstraffen fullbyrdes i et fremmed land. Retten peker her på at tiltalte etter egne opplysninger har bodd 17 år i Norge. Her har han også sine to mindreårige barn, som har besøkt ham i fengselet i Norge. Han har ingen barn i Litauen.
Tiltalte skal straffes for sin oppgave som kurér. Etter rettens syn er utgangspunktet fengsel i fire år og seks måneder, jf. HR-2010-410-A, avsnitt 13, LB-2012-41892 og LB-2017-195972.
Det aktuelle stoffet hadde en uvanlig høy styrkegrad, og det er ingen tvil om at dette utgjorde et markert avvik fra normalområdet, jf. Rt-2007-961 avsnitt 37. Etter etablert praksis tilsier dette et påslag i straffen, også når det ikke kan legges til grunn at tiltalte var innforstått med styrkegraden. Om dette uttaler Høyesterett i HR-2015-2074-A avsnitt 18:
«På tilsvarende måte må også en særlig høy styrkegrad ut fra en skjønnsmessig vurdering kunne tillegges vekt i skjerpende retning selv om domfelte ikke var kjent med denne, da høy styrkegrad medfører større spredningsfare og dermed gjør handlingen mer samfunnsskadelig. Dette synes også forutsatt i Rt-2008-1373 avsnitt 11, hvor det er uttalt at tilsvarende spørsmål som ved lav styrkegrad også kan oppstå ved særlig høy styrkegrad.»
Når det gjelder den konkrete betydningen for straffen, finner retten veiledning i ovennevnte dom, hvor Høyesterett pekte på at det ikke skal foretes noen matematisk omregning, og hvor Høyesterett ikke hadde noen innvendinger mot at straffen i omtalte sak ble hevet med seks måneder fra et utgangspunkt på tre års fengsel. I denne saken – hvor straffenivået er høyere – anses den korrekte forhøyelsen av fengselsstraff å være åtte måneder, hvoretter man ender på fengsel i fem år og to måneder. Fratrukket en straffereduksjon på 10 % vil den endelige straffen være fire år og åtte måneder, slik som påstått av aktor.
Mellom aktor og forsvarer er det enighet om at varetektfradraget under hovedforhandlingen var kommet opp i 317 dager, hvilket gir 319 dager på domsavsigelsestidspunktet.
Det beslaglagte partiet med kokain inndras med hjemmel i straffeloven § 69 første ledd bokstav b.
Det er ikke påstått saksomkostninger, noe heller ikke retten finner påkrevd.
Dommen er enstemmig.
DOMSSLUTNING
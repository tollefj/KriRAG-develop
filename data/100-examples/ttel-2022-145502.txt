Ved vurdering om straffbarhetsvilkårene er oppfylt, legger retten til grunn prinsippet om at enhver rimelig tvil skal komme tiltalte til gode. I det ligger at beviskravet i straffesaker er svært høyt, det er kun dersom retten er overbevist om tiltaltes skyld at tiltalte skal dømmes. Bevisbedømmelsen beror ofte på en vurdering av flere momenter som hver for seg kan ha ulik bevisstyrke. Det kreves ikke at hvert enkelt moment skal være bevist utover enhver rimelig tvil, så lenge det etter en samlet vurdering av momentene ikke er rimelig tvil om konklusjonen, jf. Rt-2005-1353. Samtidig er det påtalemyndigheten som har bevisbyrdene, tiltalte skal ikke bevise sin uskyld, men påtalemyndighet må bevise at tiltalte er skyldig. I denne saken er aktoratet og den tiltalte enige i hovedtrekk om hva som har skjedd. Det hersker imidlertid noen uenigheter knyttet til detaljer, og retten vil særskilt påpeke hva det er uenighet om.
Etter dyrevelferdsloven § 37 første ledd, jf. § 14 litra B, og dyrevelferdsloven § 24, kan man straffes bot eller fengsel i inntil ett år dersom man forsettlig eller grovt uaktsomt hensetter dyr i en hjelpeløs tilstand, eller dersom man ikke sikrer at dyret får godt tilsyn og stell. I denne saken er det ubestridt at den tiltalte har reist fra kaninen, og at den da ble værende ute i området rundt tiltaltes bolig.
Den tiltalte har forklart at hun forlot boligen i begynnelsen av januar 2022, men hun har ikke villet si hvilken dato dette var på. Det er knyttet noe uenighet omkring når den tiltalte forlot boligen. Vitnet B, som arbeider frivillig i dyrebeskyttelsen, har forklart at hun i slutten av januar 2022 hadde blitt fortalt av en nabo at kaninen antakelig hadde vært ute alene siden månedsskifte november-desember 2021. Dette hadde han begrunnet med at han ikke hadde sett noen i huset siden det tidspunktet, og at politiet hadde oppsøkt den tiltalte på boligadressen rundt juletider uten at de hadde funnet henne. Politibetjent Gundersen, har i likhet med vitnet B, forklart at naboen sa til ham i slutten av januar 2022 at han ikke hadde sett noen i boligen siden før jul, og at naboen hadde ringt til politiet 1. juledag før å spørre om noen av dem hadde reist opp for å mate kaninen.
Vitnet C, som var den aktuelle naboen, uttalte i retten at han var usikker på når boligen ble forlatt. Han uttalte imidlertid at han tror han sist observerte noen i boligen et par uker før jul. C fortalte imidlertid at han mener at politiet var på boligadressen i rett før jul, eller i romjulen. Han skal da ha spurt politibetjentene om hva som skulle skje med dyra. Vitnet skal da ha fått beskjed om at politiet skulle komme opp å gi dyra mat og vann dersom det tok for lang tid før eieren kom tilbake. Han uttalte deretter at han ringte til politiet 1. eller 2. juledag for å spørre om man hadde fulgt opp saken. Det hadde politiet ikke gjort. C reiste da opp til boligen rundt 4. juledag, og gav kaninen noe mat og vann. Han ringte så politiet igjen, uten at de skal ha fulgt opp saken på det daværende tidspunktet.
Hvilket av disse tidspunktene man legger til grunn, får ikke avgjørende betydning for hverken skyldspørsmålet eller straffutmålingen. Det avgjørende er hvilken tilstand kaninen ble satt i retten. På bakgrunn av anførslene, vil retten likevel kommentere forholdet. Slik retten ser det, kan man imidlertid ikke legge til grunn at den tiltalte forlot boligen ved månedsskifte november-desember. Etter rettens syn kan man ikke fastslå dette utelukkende på at naboen til den tiltalte ikke har sett aktivitet i boligen siden dette tidspunktet. Han uttalte selv at han var usikker på tidspunktet, og han har videre fortalt at det var tett med trær mellom hans bolig og hennes bolig. C har fortalt at han riktignok ser parkeringsplassen hennes, men på grunn av vegetasjonen ser han kun om det står biler der dersom de lyser. Retten mener derfor at man ikke kan slutte sikre holdepunkter ut fra dette.
Det er også vanskelig å si noe sikkert om den tiltalte hadde forlatt boligen i romjulen 2022. Da politiet kom på døren hennes, var hun ikke hjemme. Selv om C har lagt til grunn at dette var i romjulen, og han i ettertid ringte til politiet i romjulen, har han også fortalt i rettsmøtet at det gikk fire dager fra politiet var på døren hennes til dyrebeskyttelsen kom og hentet kaninen. Det er ubestridt at kaninen ble hentet en drøy måned etter romjulen, dvs. den 26. januar 2022. Videre har han også fortalt at han aldri har blitt kontaktet av en Gundersen i politiet, som har bedt om bistand til å fange kaninen. Dette er i strid med politibetjent Gundersen sin forklaring. Han fortalte der at han tok kontakt med C for å be om hjelp til å få tak i kaninen. Retten opplevde at C var svært usikker på når han hadde observert de ulike tingene, og at han slet med å angi riktig tidspunkt i retten. Selv om de tidsnære bevisene indikerer på at han var sikrere tidligere, mener retten at det ikke foreligger tilstrekkelige bevis for å kunne avfeie den tiltaltes forklaring omkring dette. Når man samtidig ikke utelukker at den tiltalte kan ha vært ute for å ha gjort noen ærender på de aktuelle tidspunktene C har vist til legges det til grunn at hun dro fra boligen helt i begynnelsen av januar 2022.
I Ot.prp.nr.15 (2008–2009) legges det til grunn at et dyr er i en hjelpeløs tilstand når det overlates til seg selv i en situasjon der det er ute av stand til å klare seg selv (s. 103). Dette medfører at situasjonen er forbudet med en viss fare. Avsluttes dyreholdet ved at dyret overlates til seg selv ute i naturen, er dette tilstrekkelig for brudd på bestemmelsen, jf. Ot.prp.nr.15 (2008–2009) s. 50. Stenevik og Mejdell «Dyrevelferdsloven: Kommentarutgave» (2011) uttaler uttrykkelig at det å la en kanin bli overlatt til seg selv utendørs er i strid med bestemmelsen (s. 177).
Den tiltalte har her uttalt at hun ikke anså det som uforsvarlig at kaninen ble værende ute. Den tiltalte har forklart at kaninen var vant til å være ute, og at den hadde oppholdt seg mye utendørs de siste to årene. På somrene var den stort sett ute, mens den var mer inne på vintrene. Om et dyr som settes ut klarer seg selv, blir det ikke snakk om å hensette det i en hjelpeløs tilstand, jf. Stenevik og Mejdell «Dyrevelferdsloven: Kommentarutgave» (2011) s. 178. Spørsmålet blir så om kaninen klarte seg selv.
Den tiltalte uttalte at hun hadde håpet at hun ikke trengte å være bortreist lenge, men tidspunktet for tilbakekomst var uvisst. Den tiltalte fortalte at hun sørget for at mat og tilsyn ble gitt regelmessig av venner og bekjente av henne. Det skal ha vært 4-5 kamerater av henne som jevnlig skal ha vært oppe og sett til kaninen, og sørget for mat og vann. Hun ville imidlertid ikke si noe om hvem disse personene var, men hun ønsket å si at hennes venner har ved flere anledninger forsøkt å få fanget kaninen.
Hun hadde regelmessig kontakt med de bekjente av henne som var og kikket til kaninen. De var der minst annen hver dag. De fortalte henne om de hadde sett kaninen eller ikke, om matskålen var tom eller full, og om vannet hadde fryst til is. Hun fortalte at selv om vannet i skålen hadde fryst til, var det en bekk i nærheten som kaninen kunne drikke fra. Det var heller ingen av hennes venner som hadde fortalt henne noe om at kaninen hadde puss i øynene. Det var ikke alle gangene vennene hennes var der oppe at man observerte kaninen. Hun tenker at det ikke er hennes ansvar/feil at kaninen ble funnet avmagret. Den tiltalte forklarte at dette kan ha sammenheng med at kaninen tidligere var sammen med mange dyr. Før hun reiste hadde hun også katter og høner på området, men etter hun dro ble disse raskt hentet av hennes bekjente. Dette kan ha ført til at kaninen ble deprimert, og spiste mindre. Matskålen var imidlertid ofte tom. På spørsmål fra retten om det kunne være andre dyr i nærheten som kunne ha spist maten, eller om man alltid observerte at kaninen spiste maten, fortalte den tiltalte at vennene hennes så kaninen spise noen ganger. Ellers visste hun at det var en grevling der oppe som var glad i pellets. Tidligere hadde man foret kaninen i verktøybuen. Etter hvert hadde de imidlertid begynt å fore kaninen inne, siden grevlingen hadde funnet en vei inn i verktøybuen, og spist av pelletsen til kaninen.
Den tiltalte fortalte at kaninen hadde mange steder å gjemme seg, og at den hadde gått fritt ute mye på sommerhalvåret. Hun har forklart at kaninen ikke hadde noen innhegning da hun reiste fra den, men hun sier at hun hadde sørget for at den hadde et lunt oppholdssted. Det var varme, og ly, men ikke tilstrekkelig varme. På spørsmål fra retten om hvor mye høyere temperaturen var på disse lune oppholdsstedene enn utetemperaturen, uttalte den tiltalte at hun ikke trodde det var mye. Antakelig bare et par varmegrader. Kaninen kunne søke tilflukt og varme i en isolert verktøybu, det hadde blitt laget noen lune smårom, satt ut esker, og lagt ut skinnfeller. Disse befant seg både under verandaen, og under vedskjulet. Aktor viste henne bildene i illustrasjonsmappen (dok 09,03). Den tiltalte påpekte at det ikke var tatt bilde av noen av disse lune stedene. Det var ikke tatt bilder av verandaen, vedskjulet, eller hundehuset.
Da aktor spurte den tiltalte om hun hadde gjort undersøkelser av hva som var forsvarlig dyrehold for kaniner, uttalte hun at hun fikk kaninen «dumpet i fanget» i 2019. Hun vet ikke hva slags type kanin dette var. På spørsmål fra aktor om hvordan den tiltalte hadde satt seg inn i dyrehold av kaniner, uttalte hun at dyr er individuelle individer på samme måte som mennesker. Hun hadde ikke satt seg inn i mattilsynets veileder, men hadde Googlet litt på nettet og hørt ting fra kjente. Det er ikke nødvendig å lese en «veterinærstudiebok» for å kunne vite hva som var forsvarlig dyrehold av kaniner.
Vitnet C fortalte at han gjentatte ganger hadde tatt kontakt med politiet fordi han visste det var en kanin sin bodde ute. Han uttalte at han hadde vært oppe på eiendommen flere ganger og gitt kaninen mat og vann. På grunn av temperaturen, frøs imidlertid vannet raskt til. Da han var der oppe for å gi kaninen mat, virket den veldig sky, men det virket ikke som om den hadde det vondt. Den var mye under huset, så han fikk ikke sett ordentlig på den. På spørsmål fra aktor om han tror det kan ha vært noen der for å se til kaninen, svarte han nei.
Han uttalte at han bor omtrent 200 meter ifra den tiltalte, og kan se bort til huset hennes fra verandaen. Samboeren hans er hjemmeværende, og han er rimelig sikker på at han eller samboeren ville ha registrert om det hadde vært personer som hadde reist til eiendommen annenhver dag. Det er svært få hus i nærheten, og man registrerer ofte om noen kommer eller går.
C fortalte imidlertid at han en dag fant en del høy oppe på verandaen, som ikke hadde vært der tidligere. Han syntes at dette ikke var noe ålreit sted å oppholde seg for et dyr, og det var som vanlig kaldt denne januarmåneden. Han kan ikke registrere å ha sett noen skinnfeller på eiendommen, men han er noe usikker. For ham virket det ikke som om kaninen hadde noen lune steder å oppholde seg. Etter hvert ble han så bekymret at han tok kontakt med Redd Dyra. Han snakket med en fra Dyrepolitiet, men vedkommende ville ikke ta det videre. Det var først etter at han tok kontakt med Redd Dyra at ting begynte å skje. De reiste opp dit, og fikk tak i kaninen. Det vitnet har omtalt som Redd Dyra, var i realiteten Dyrebeskyttelsen.
Politibetjent Gundersen fortalte at han hadde fått en telefon fra B i Dyrebeskyttelsen. Hun hadde snakket med en nabo, som hadde fortalt at boligen hadde blitt forlatt og at det fortsatt var en kanin som befant seg der. Han ringte først til Mattilsynet, som ikke hadde kapasitet til å gjennomføre tilsyn. Deretter ringte han til eier, men det oppgitte nummeret skal ikke ha vært i bruk. Han kom så i kontakt med C og reiste opp dit samme dag han ble kontaktet av B. Etter at han hadde vært der en stund, dukket kaninen opp fra noen plankestabler mellom hytten og skjulet. På grunn av årstiden, og rovdyrproblematikken, vurderte han at kaninen var i hjelpeløs stand. Den dagen han var der var det kaldt, og vannet i skålene hadde fryst. Gundersen uttalte at han ikke så at det var noen skinnfeller på området, eller steder der det kunne være lunt. Det kunne sikkert være noen hulrom og ganger den kunne ha søkt tilflukt i, men han tviler på at disse var gode nok for varme og beskyttelse mot rovdyr. Han ringte både til C og B for å be om bistand til å fange kaninen. B sa at Dyrebeskyttelsen skulle komme opp, og Gundersen skal etter hvert ha forlatt stedet.
Vitnet B fortalte at hun ble kontaktet den 25. januar 2022 av C. Han hadde oppdaget en kanin som befant seg ute, og han hadde blitt avvist av alle andre hjelpeinstanser. Den 26. januar 2022 reiste Dyrebeskyttelsen opp til stedet. De startet søket etter kaninen med to mann, men økte etter hvert til fire. Dette gjorde at de gikk gjennom tomten forholdsvis grundig. De oppdaget ingen steder hvor kaninen kunne ha det lunt, og de fant ikke en eneste skinnfell. Den hadde vedskjulet, men det var like kaldt der inne som ute.
Etter 3 1⁄2 time jakt/leting fikk de tak i kaninen. C hadde satt ut høy til kaninen kvelden før, men dette hadde ikke blitt rørt. Kaninen var veldig stresset da den kom inn, forvokste tenner, og en del seig utflod fra øynene. Utfloden skyldes trolig at jekslene hadde fått en feilstilling i tennene, som igjen påvirket respirasjon og øyne. Hun er ikke fagkyndig utdannet, men jobber som frivillig i Dyrebeskyttelsen. Hun viste til at de fant svært lite lort på området, for en kanin som skulle vært ute så lenge. Det ble vist til at de lortene de fant (dok 09,03 s. 34) var små og harde, og ikke tydet på at kaninen hadde et godt kosthold. Siden kaninen var svært sulten, ble den matet med «critical care» hver 3. og 4. time i mange dager. På grunn av kaninens tilstand, ventet man i fem dager før man tok den med til veterinær. Den trengte å roe seg, og få mat før timen. Den var ikke i kritisk forfatning, men dårlig forfatning. Hun mener at kaninen har hatt det unødvendig vondt den tiden den har vært ute. Den ble etter hvert operert, og hadde trolig en reaksjon på operasjonen i form av mye diare.
Vitnet Stensland er veterinær, og fortalte at hun rundt den 31. januar 2022 fikk inn en sort blandingskanin til behandling. Hun fortalte at man vanligvis venter fem dager før kaninen kommer til veterinær. Da får den roet seg, og spist. Er det helt krise, tar de den imidlertid inn med en gang. Den var tillitsfull, men var tydelig syk. Den hadde puss i øyne og neseåpning, pustet tungt, hadde feilstilling på tennene, og var tynn. Utover dette hadde den ingen andre skader. Hun beskrev kaninen som spiss og benete nedover ryggen. Den veide 1,9 kilogram, mens man vanligvis kan forvente en vekt på 2,2 kilo. Hun uttalte at hun vurderte kaninen til å ha en score på 1 1⁄2 av 5 på en kroppsvektindeks.
Hun uttalte at denne typen kaniner ikke er laget for å gå fritt ute. Kaniner er byttedyr, og det innebærer en risiko for rovdyr. På spørsmål fra retten om hvilke farer det var for rovdyr her i Skiensområde, viste hun til at dette var fra grevling, fra rever, eller fra løse hunder. Hun karakteriserte faren for å bli tatt som stor, og at kaninen trolig har vært utsatt for et konstant stress. Kaninen hadde ekstra utfordringer på grunn av årstiden. Dette gjorde at det ble vanskelig for den å få tilstrekkelig varme, og drikke flytende vann. Kaninen var tom i tarmen da den kom inn. Det er lite vegetasjon nå på vinteren som gjør det mulig for kaninen å spise. For denne kaninen var det en ekstra utfordring knyttet til tannstillingen. Denne gjorde det vanskelig for kaninen å spise høy.
Når det gjelder tannstillingen hadde den tiltalte uttalte at hun siden november 2021 reagert på at kaninen hadde en lang tann. Hun tenkte at dette burde sjekkes av veterinær, og hun sier at hun helst skulle ha tatt med seg kaninen til veterinær før hun dro. Hun uttalte i retten at hun forstod at tannen kunne gi ubehag, men hun forstod ikke at for store tenner kunne resultere i store skader for kaninen. Kaninen hadde ikke problemer med avmagring, og den tok til seg både mat og drikke. Den viste ingen tegn til å ha nedsatt allmenntilstand, og den hadde ingen tegn til sykdom. Hun trodde på dette tidspunktet at det kun var snakk om at kaninen hadde en for lang tann.
Veterinær Stensland mener at det var manglende matinntak som hadde gjort at kaninen hadde mistet vekt. Kaniner har et naturlig overbitt, mens denne hadde fått underbitt. Kanintenner vokser egentlig hele tiden, og står tennene i en feilstilling runder de seg opp. Underbittet medfører igjen at man får en feilstilling i de øvrige tennene grunnet mellomrommet underbittet skaper. Tannproblemene medfører igjen at man får problemer med nese, tårekanaler, og luftveisproblemer. Så fort man hadde trukket tennene, responderte kaninen mye bedre. Denne kaninen hadde imidlertid en del utfordringer knyttet til oppfølgningsproblemer. Det er vanskelig å si hvorfor den fikk løs avføring i etterkant. Trolig skyldes det operasjonen den måtte gjennomføre.
Etter rettens syn er det klart at kaninen har blitt satt i en hjelpeløs tilstand ved å ha blitt overlatt til seg selv utendørs. Retten har vurdert om den har kunnet klare seg rimelig godt ute, men har kommet frem til at dette ikke er tilfellet. Det vises her til en rekke omstendigheter, som hver for seg er tilstrekkelig for at bestemmelsen er overtrådt. For det første vises det til at kaninen ikke hadde tilstrekkelig beskyttelse mot rovdyr, og at den befant seg helt ute i det fri. Den tiltalte selv har uttalt at det var grevling i nærheten, og at man valgte å gi kaninen mat inne fordi grevlingen stadig kom seg inn i uteboden. Veterinæren har påpekt at grevling er et dyr som kan spise kaniner. I tillegg var ikke kaninen beskyttet mot andre rovdyr, som blant annet rev, som også befinner seg i området. Når man også her tar i betraktning at kaninen hadde utflod i øynene, og tung pust, ville det vært ekstra vanskelig for kaninen å unnslippe å bli tatt av et rovdyr. Etter rettens syn er det bare tilfeldigheter som har gjort at kaninen ikke har blitt tatt.
For det andre viser retten til at kaninen heller ikke hadde noen lune plasser å oppholde seg. Dette gjelder selv om man legger til grunn den tiltaltes forklaring om at det lå ute skinnfeller, og at temperaturen på oppholdsstedene var et par grader varmere enn utetemperaturen. Kaninen befant seg her ute i januarmåned, og kaninen var minst ute i rundt 3 1⁄2 uke. Temperaturene dette året beskrives som normalt kalde, og vitnene har vist til at det var minusgrader flere av de gangene de var på eiendommen. Veterinær Stensland har vist til at kaniner ikke er laget for å klare seg ute i norsk vinter.
Den tiltalte har som nevnt tidligere fortalt at hun hadde 4-5 venner som var og kikket til kaninen, og de var der annenhver dag. Selv om man skal legge dette til grunn, er det klart at dette ikke har vært tilstrekkelig for å sørge for at kaninen ikke har blitt hensatt i hjelpeløs tilstand. Kaninen har videre ikke fått i seg nok mat eller vann. Det vises her til at kaninen ble betraktet som avmagret da den ble funnet. Vitnet B har forklart at det ble funnet lite kaninavføring på området, og den som ble funnet tydet på lite ernæring. Vitnet Stensland har videre forklart at tarmen til kaninen var tom ved ankomst, og at tennene til kaninen har vanskeliggjort matinntak. Videre hadde vannet kaninen skal ha fått fryst til is, og den kalde temperaturen har medført at kaninen ikke hadde fri tilgang vann. Kaninens tilstand når det gjelder avmagring, utflod, og tannsstilling, slik den er beskrevet av vitnene Stensland og B, er med på å underbygge at kaninen ble hensatt i en hjelpeløs tilstand.
På bakgrunn av alle disse forholdene finner retten at den tiltalte har overtrådt straffebudet. Forsvarer har anført at det maksimalt foreligger grov uaktsomhet fordi den tiltalte har sørget for å få hjelp fra venner. I Ot.prp.nr.90 (2003–2004) legges det til grunn at det ved hensiktsforsettet ikke er avgjørende om følgen for gjerningspersonen fremstod som mer eller mindre sannsynlig så lenge man har ønsket å handle slik at gjerningsbeskrivelsen har blitt oppfylt (s. 424-425). Her har den tiltalte med vilje reist fra kaninen mens den var ute. Selv om hennes venner kunne gjort bukt med forholdene knyttet til mat og vann, mener retten at det å overlate kaninen til et miljø hvor den kan bli spist av rovdyr og ikke har tilstrekkelig lunt ly i seg selv er et brudd på bestemmelsen. På bakgrunn av dette mener retten at overtredelsen er forsettlig, jf. straffeloven § 22 litra A.
Når det gjelder overtredelsen av dyrevelferdsloven § 37 første ledd, jf. § 24 viser retten kort til at den tiltalte allerede i november 2021 hadde reagert på tannstillingen til kaninen. Hun hadde vurdert å ta den med til veterinær, men valgte likevel ikke å gjøre det. Dette medførte at kaninen etter hvert fikk store tannproblemer. Den fikk problemer med å ta i seg næring og problemer med øynene. Da dette var en plikt som inntraff mens den tiltalte hadde omsorgen for kaninen, mener retten at den tiltalte skal domfelles også for brudd på denne bestemmelsen. Overtredelsen har i likhet med tilfellet over vært forsettlig. Her foreligger det i det minste overtredelse i form av dolus eventualis. Den siktede har uttalt at hun tenkte at forholdet burde sjekkes av veterinær, men unnlot å gjøre det jf. straffeloven § 22 litra C.
Tiltalte er her tiltalt for flere forhold, og det skal utmåles en samlet straff. I slike tilfeller bestemmer straffeloven § 79 litra A at det skal tas utgangspunkt i det mest alvorlige forholdet, og gis et tillegg i straffen for de øvrige overtredelsene. Her finner retten til å bedømme forholdet samlet. Kaninen har her ikke blitt fulgt opp av veterinær i forkant av at den ble forlatt ute. Dette medførte at kaninens eneopphold ute ble betydelig vanskeligere og tyngre.
Forsvarer har vist en rekke avgjørelser, blant annet LF-2021-152155, LH-2018-167256, og THAUG-2020-76429. Hun har anført at siden disse dreide seg om mye mer alvorlige forhold, og man i disse sakene kom frem til at en betinget reaksjon var korrekt, må det samme være tilfellet her. Retten er enig i at følgene i de tre ovennevnte sakene stort sett var mer alvorlig enn forholdet i denne saken, men retten er ikke enig i at disse tre avgjørelsene tilsier at avgjørelsen skal bli betinget. Det vises her særlig til at graden av skyld er annerledes i denne saken.
I HR-2016-295-A uttalte Høyesterett at
«Ved fastsettelsen av straff er det først og fremst handlingens grovhet som er styrende. Det betyr at det må stå sentralt hvor mange dyr som rammes, hvor stor lidelse de er påført, og graden av skyld.
Det bør videre legges vekt på at en streng straff understreker at dyr skal behandles med respekt, jf. dyrevelferdsloven § 1.
Videre er det, som fremhevet i Rt-2009-1595 avsnitt 23, hvor et slakteri ble idømt foretaksstraff for uaktsomt brudd på loven, generelt vanskelig å oppdage brudd på dyrevelferdsloven. Allmennpreventive hensyn tilsier at det reageres med en viss styrke når man har avklart at det foreligger brudd.
Det er også et moment at husdyr helt og fullt er prisgitt menneskene som har ansvar for dem.» (Avsnitt 30-33).
Det er lite sammenlignbar praksis på området, men det finnes noe underrettspraksis. I TKOEI2018-4664 hadde en kvinne unnlatt å sørge for nødvendig tilsyn og stell av katten sin for en periode på en uke. Dette førte til at katten ble avmagret når man fant katten igjen i leiligheten. Retten uttalte at utgangspunktet for straffen i utgangspunktet burde være ubetinget fengsel, men som følger av at den siktede hadde erkjent forholdet, og at saken ble noe gammel, kom man frem til at korrekt straff for forholdet var 30 timers samfunnsstraff, subsidiært 18 dagers fengsel. I LE-2016-13986 fastsatte retten straffen til fengsel i 24 dager for et tilfelle der dyreeier hadde unnlatt å fjerne gjenstander som var farlige for hestene i stallen, for ikke å ha fjernet avføring i stallen, samt ikke ha gitt hestene tilstrekkelig daglig mosjon og uteliv.
I TTEL-2021-175120 eide den tiltalte to kaniner som han ikke gav tilstrekkelig beskyttelse mot skade, sykdom, og andre farer ved at de fikk mulighet til å rømme ved gjentatte anledninger. Han hadde også unnlatt å sørge for forsvarlig behandling av skader, blant annet et punktert øye, og urinskolding, og han holdt dem i et lite bur som ikke gav mulighet for bevegelse. Retten viste til at han bevisst hadde unnlatt i å rydde opp i forholdene, og la til grunn at det forelå sannsynlighetsforsett. Vedrørende straffutmålingen uttalte tingretten at
«..etter en samlet vurdering mener retten at forholdene i nærværende sak kvalifiserer til en kort ubetinget fengselsstraff. Retten mener det er alvorlig at dyr blir utsatt for forsettlig vanstell i et omfang som her har forekommet. Det er ikke holdepunkter for at dødsfallet var en direkte følge av vanskjøtsel fra tiltaltes side, men uten at dette er avgjørende for rettens vurdering. Det vises til forarbeidene hvor departementet uttaler:
Det er handlingens straffverdighet og ikke konsekvens som i første rekke skal bedømmes når man vurderer om straff skal idømmes.
Det er også noe uklart hvor store lidelser kaninene ble påført, men det er likevel på det rene at både levemiljøet og tiltaltes oppfølging var klart kritikkverdig og ikke i henhold til gjeldende minstekrav.
Tiltaltes handlemåte viser etter rettens syn en total mangel på forståelse for dyrs grunnleggende behov.
På bakgrunn av at saken hadde blitt gammel, forholdet skjedde høsten 2020 og saken ble pådømt i slutten av mars 2022, fastsatte retten straffen til ubetinget fengsel i 21 dager. Det legges dermed til grunn at tingretten gav et ikke-ubetydelig fradrag i straffen på grunn av dette forholdet.
Etter rettens syn, er denne saken omtrent like alvorlig som saken som gikk for Telemark tingrett i 2022. Slik retten ser det, er det alvorlig at en person midtvinters velger å dra fra en kanin, og at den overlates til seg selv ute. Dette gjelder særlig når kaninen allerede på tidspunktet hvor man forlot den hadde for store tenner. Ved å reise fra kaninen har den blitt utsatt for en konstant fare for å bli tatt av rovdyr. Den har ikke hatt det tilstrekkelig lunt, tannstillingen har gjort at den har slitt med å få i seg nok mat, problemene med tennene har også gitt økte plager i form av puss i øyne og tungpust, og kaninen har ikke hatt tilstrekkelig vann. Dette foregikk over en periode på minst 3 1⁄2 uke, uten at den tiltalte grep inn. Retten finner dette svært klanderverdig, og handlemåten viser en total mangel på forståelse for kaninens grunnleggende behov.
Retten er av den oppfatning at det å forlate en kanin ute i en sådan situasjon, i utgangspunktet kvalifiserer til en ubetinget reaksjon på mellom 24 og 27 dagers fengsel. Saken har imidlertid blitt noe gammel. Forholdet skjedde i januar 2022, og hovedforhandling ble avholdt omtrent ett år etterpå. Saken var ferdig etterforsket den 30. mars 2022, og saken ble oversendt til Statsadvokaten den 3. mai 2022. Deretter ble tiltalebeslutning tatt ut den 15. juni 2022. På bakgrunn av dette mener retten at utgangspunktet for korrekt straff ligger på 21 dagers ubetinget fengsel.
Den tiltalte har imidlertid uttalt at hun vil ha en betinget reaksjon eller samfunnsstraff. Hun har omsorg for barn, og det er ingen som kan ta vare på barna om hun må sone. Etter rettens syn tilsier hensynet til barna at deres mor får en betinget reaksjon, eller samfunnsstraff. Hensynet til barnets beste skal være et grunnleggende hensyn, også ved straffutmåling, jf. barnekonvensjonen artikkel 3. Slik retten ser det tilsier ikke den siktedes omsorgsplikter i dette tilfellet at straffarten endres fra utgangspunktet. Rettspraksis viser at det gjennomgående skal mye til for at straffen gjøres betinget eller at det anvendes samfunnsstraff som følger av omsorgsplikter, jf. Rt-2004-1379 og Rt-2010-995. På dette området gjør også de allmennpreventive hensynene seg sterke, og retten finner derfor ikke grunnlag for å fravike utgangspunktet. Straffen fastsettes derfor til ubetinget fengsel i 21 dager.
Hovedregelen er at den siktede skal betale saksomkostninger. Aktor har anslått at kostnadsansvaret bør ligge på rundt kr 5 000 i denne saken. Retten er enig i at dette er utgangspunktet. Den tiltalte har imidlertid ingen fast inntekt, og hun forsørges av sin kjæreste. Retten mener derfor at omkostningsansvaret må reduseres. Likevel mener retten at det skal idømmes noe saksomkostninger. Saken har vært klar, og den burde ha gått som tilståelsessak. På bakgrunn av dette fastsettes saksomkostningsansvaret skjønnsmessig til kr 2 000.
Det er ikke nedlagt påstand om rettighetstap.
DOMSSLUTNING
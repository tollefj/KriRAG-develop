Arrestbegjæringen ble fremsatt den 07.01.2022 og det ble uten muntlig forhandling, jf.  § 32-7 andre ledd, avsagt kjennelse den 07.03.2022 med slik slutning:
Arresten er fremmet for å sikre krav fastsatt i dom avsagt av Oslo tingrett den 10.12.2021, med følgende domsslutning:
Den 06.05.2022 krevde saksøkte etterfølgende muntlig forhandling om sikringen, jf. tvisteloven § 32-8. Det var berammet rettsmøte 16.06.2022 og 08.09.2022, men rettsmøtet ble utsatt. Det ble avholdt etterfølgende muntlige forhandlinger den 20.10.2022, slik det fremgår av rettsboken.
Den 12.10.2022 betalte [virksomhet2] AS kr 205.977 av kravet til [virksomhet1] AS. Dette omfattet de beløpene som [virksomhet2] AS og A er dømt til å betale i henhold til dommen avsagt 10.12.2021, med tillegg av forsinkelsesrenter beregnet frem til 4. oktober. Det ble i tillegg betalt kr 19.653,50 av [virksomhet1] AS' sakskostnader knyttet arrestsaken.
Det er grunnlag for arrest, jf. tvisteloven § 33-2, jf. § 33-3.
Saksøkeren har et arrestkrav mot saksøkte. Beløpet betalt av saksøkte den 12.10.22 justerer arrestbeløpets størrelse, men de saksøkte har ikke betalt saksøkers fulle sakskostnader i arrestsaken. Saksøkeren har et krav mot saksøkte når sakskostnadene i henhold til arrestkjennelsen av 07.03.2022 ikke er blitt betalt fullt ut.
Det foreligger sikringsgrunn. Saksøktes «adferd gir grunn til å frykte for at tvangsfullbyrdelse av kravet enten vil bli forspilt eller vesentlig vanskeliggjort», jf. tvisteloven § 33-2 første ledd.
Saksøkte har nektet å betale for seg i tre år. Det ble sendt flere fakturaer og saken ble sendt til forliksrådet. Saksøkte var klar over sin betalingsplikt, men betalte likevel ikke. Etter at det ble avsagt dom den 10.12.2021 ble saksøkte blitt kontaktet flere ganger, både på e-post og telefon. Saksøkte besvarte ikke saksøkers henvendelser før det ble begjært arrest. Saksøkte har valgt å ikke betale helt frem til 12.10.2022, til tross for sin betalingsplikt.
Det er en risiko for at midler vil hentes ut av selskapet og dermed unndras fra tvangsfullbyrdelse. Følgelig blir saksøkerens dekningsmuligheter vanskeliggjort. Det vises til at A tidligere har avviklet selskaper, noe som skaper en frykt for at dette kan skje også med [virksomhet2] AS, og at A har flere selskaper med likt eller tilnærmet likt formål som verdier kan overdras til.
Saksøkeren har vært i kontakt VVS Spesialisten som har fortalt at de også har hatt problemer med å inndrive krav fra saksøkte.
Etter at det ble tatt arrest har saksøkte kommet med forlikstilbud for å unngå å betale det fulle kravet. Saksøkte har ikke vært betalingsvillig.
Hovedkravet gjelder betaling av elektrikerarbeid i [adresse] som saksøker utførte. At det har pågått reklamasjonssaker knyttet til saksøkers arbeider i boligen er uten betydning i denne saken. Saksøkte kan ikke holde tilbake det han skal betale etter dommen avsagt den 10.12.2021, selv om det skulle være mangler ved saksøkers arbeid i boligen. Dessuten har saksøker uansett et ansvar for det utførte arbeidet, og ville blitt holdt økonomisk ansvarlig for eventuell retting av mangler. Saksøkte ville dermed ikke lidt et tap. Det er ingen risiko for konkurs hos saksøkeren. Saksøker har høy omsetning og flere ansatte. Det er ikke holdepunkter for at saksøker er en del av et større elektrikermiljø hvor man holder kunder for narr og begjærer konkurs.
Videre ble mangelen ved elektrikerarbeidet rettet i lang tid før betalingen fant sted 12.10.2022, og saksøkte betalte fremdeles ikke.
Dersom saksøkte skulle vinne frem er det grunnlag for å frita saksøker fra erstatningsansvaret, jf. tvisteloven § 20-2 tredje ledd. Bakgrunnen for saken er saksøktes manglende vilje til å betale. Forlikstilbudene fra saksøkte har kommet i senere tid, etter at saken allerede var ferdig forberedt.
Det er nedlagt følgende påstand:
Arresten må oppheves da saksøkte har betalt pengekravet, jf. tvisteloven § 33-10 bokstav d. Saksøkte betalte kr 205.977 den 12.10.2022. Dette beløpet inkluderte det saksøkte var forpliktet til i henholdt til dommen avsagt 10.12.2021. Pengekravet er dermed betalt. I tillegg ble det betalt kr 19.653,50 i sakskostnader for arrestsaken.
Subsidiært må arresten oppheves fordi vilkårene for arrest ikke er oppfylt per i dag. Det foreligger ikke sikringsgrunn. Det forelå heller ikke sikringsgrunn da arrestkjennelsen ble avsagt den 07.03.2022. As adferd gir ikke grunn til å frykte for at tvangsfullbyrdelse av kravet ellers enten vil bli forspilt eller vesentlig vanskeliggjort, jf. tvisteloven § 33-2 første ledd.
Arrestkjennelsen av 07.03.2022 bygger på udokumenterte og feilaktige påstander fra saksøker. Det er ikke slik at [virksomhet2] AS er et single purpose selskap, der selskapet tømmes for verdier etter at en eiendom eller bolig er kjøpt, pusset opp og solgt. Selskapet ble stiftet i 2013, og det har vært drift i selskapet siden dette. Selskapet har vært involvert i flere ulike prosjekter. Det er stabil og god økonomi i selskapet.
[virksomhet3] AS ble stiftet den 01.03.2021.Opprettelsen av dette selskapet er ikke knyttet til denne saken. Dette selskapet skal ikke benyttes for å tømme [virksomhet2] AS for verdier.
Ingen av As selskaper har gått konkurs eller blitt slått konkurs tidligere, eller blitt avviklet på bekostning av kreditorer. A tapper ikke selskaper for verdier på bekostning av kreditorene.
Saksøkeren henvendte seg til advokat Hagen i desember 2021 for betaling. Betalingsoppfordringen ble videresendt til saksøkte. Utover dette har ikke saksøkeren henvendt seg til saksøkte for å inndrive kravet.
Bakgrunnen for manglende betaling fra saksøktes side er at kjøperen av boligen ba om utbedring av mangler ved det elektriske arbeidet i boligen utført av saksøkeren. Saksøkte hadde behov for å holde tilbake penger fra saksøker frem til saksøker rettet manglene. Som selger av boligen kunne saksøkte ha blitt ansvarlig for feilene ved saksøkers arbeid.
Saksøker skulle vært henvist til å begjære utlegg. [virksomhet2] AS eier flere eiendommer. Utlegg ville gitt tilstrekkelig og god nok sikkerhet, og det ville hindret en unødvendig og fordyrende prosess.
Dersom saksøkeren vinner frem er det grunnlag for å frita saksøkte for sakskostnadsansvar. For det tilfellet at saksøker sak tilkjennes sakskostnader, må sakskostnadene skjønnsmessig nedjusteres. Saksøkerens begjæring om arrest skulle vært begrenset til sikringsgrunn, siden hovedkravet var avklart ved dom. Det er brukt et unødvendig høyt timeantall på begjæringen om arrest.
Det er nedlagt følgende påstand:
Retten tar først stilling til om arresten har falt bort uten opphevelse.
En arrest faller bort uten opphevelse når saksøkte oppfyller pengekravet, jf. tvisteloven § 33-10 første ledd bokstav d. Med «pengekravet» menes det kravet som retten har gitt arrest for, jf.  § 32-1 andre ledd jf. § 33-3. Dette omfatter også det saksomkostningsbeløp som retten har tatt med i beløpet som det tas arrest for med hjemmel i § 32-10 andre punktum, jf. LB-2017-39425. Når saksøkte ikke har betalt fulle sakskostnader i henhold til arrestkjennelsen avsagt 07.03.2022 faller ikke arresten bort på dette grunnlaget.
Retten må ta stilling til hvorvidt vilkårene for arrest er oppfylt.
For at en begjæring om arrest skal kunne tas til følge, må saksøkeren vanligvis sannsynliggjøre pengekravet, og alltid en sikringsgrunn, jf. tvisteloven § 33-2 og § 33-3.
Hvorvidt vilkårene for arrest er oppfylt skal vurderes ut fra tidspunktet for avsigelse av denne kjennelsen. Retten står fritt overfor sin første beslutning, jf.  § 32-8 andre ledd.
Saksøkeren har et krav på sakskostnader mot saksøkte. Saksøkte har ikke betalt fulle sakskostnader i henhold til arrestkjennelsen av 07.03.2022, som var på kr 43.057. Saksøkte har betalt kr 19.653,50 av kr 43.057. Saksøkers krav mot saksøkte er da på kr 23.403,50.
Det må videre vurderes om det foreligger sikringsgrunn. Det vil si om «skyldnerens adferd gir grunn til å frykte for at tvangsfullbyrdelse av kravet ellers enten vil bli forspilt eller vesentlig vanskeliggjort», jf. tvisteloven § 33-2 første ledd.
Saksøkeren må sannsynliggjøre at det, på bakgrunn av saksøktes handlinger eller unnlatelser, foreligger konkret risiko, eller nærliggende mulighet for, at saksøktes adferd vil føre til forspillelse eller vesentlig vanskeliggjøring av kravet. Det kreves ikke at retten finner det sannsynliggjort at saksøktes adferd vil medføre de nevnte vanskeligheter for saksøkeren. Det er tilstrekkelig at saksøkeren gjør sannsynlig at det er grunn til å frykte slike vanskeligheter. Det vises til Flock, Midlertidig sikring (2011), s. 68.
Retten bemerker at arrest er et ekstraordinært sikringsmiddel. Det må foreligge forhold som gir tilstrekkelig grunn til å fravike hovedregelen.
A er styreleder i [virksomhet2] AS. Selskapet er heleid av A AS, som igjen er heleid av A personlig. Det må dermed foretas en samlet vurdering av As adferd.
Saksøker har vist til at A har flere selskaper med samme formål, og at det ikke er et klart skille mellom hvilke av selskapene som driver med utleie og hvilke av selskapene som driver med salg. Det at A eier flere selskaper med samme formål eller tilnærmet samme formål er imidlertid ikke nok til at det foreligger sikringsgrunn. Saksøkte har ikke foretatt noen disposisjoner mellom selskapene som tilsier at det er en grunn til å frykte for unndragelse av aktiva fra [virksomhet2] AS.
[virksomhet2] AS ble stiftet 24.10.2013. Selskapet er ikke et såkalt single purpose selskap, slik det ble lagt til grunn i arrestkjennelsen av 07.03.2022. Selskapet har vært involvert i flere ulike prosjekter. Det vises til As forklaring om dette. Videre er det fremlagt en utskrift fra Proff.no som viser at [virksomhet2] AS i regnskapsåret 2021 hadde eiendeler for en verdi på kr 28.876.000. Retten kan ikke se at det foreligger noen forhold ved dette selskapet som medfører en fare for at saksøkeren ikke skal få dekning for sitt krav uten arrest.
Saksøkeren har vist til at A har avviklet et selskap tidligere. [virksomhet3] AS, der A er styreleder og som er heleid av A AS, ble meldt oppløst den 06.09.2022. Imidlertid er det slik at ved avvikling av et selskap etter aksjeloven skal selskapets kreditorer sikres, jf. aksjeloven §§ 16-7 og 16-18. Slik retten ser det er dette derfor ikke et forhold som tilsier at det er grunn til å frykte for muligheten til tvangsfullbyrdelse. Retten viser også til at ingen av As selskaper tidligere har gått konkurs.
Saksøkeren har videre vist til at andre entreprenører ikke har fått betalt fra [virksomhet2] AS. Det er fremlagt to betalingsvarsler fra VVS Spesialisten til OG A-Park AS (tidligere navn på [virksomhet2] AS), datert 15.01.2019 og 30.01.2019. Betalingsvarslene gjelder to ubetalte fakturaer fra 09.01.2019. Disse gjelder samlet et beløp på kr. 9.325. Det er også fremlagt et varsel om tvangsdekning i henhold til tvangsfullbyrdelsesloven § 4-18 for disse to fakturaene datert 01.02.2019. Utover dette er det ikke lagt frem noen dokumentasjon som gjelder andre entreprenører som ikke har fått betalt. At andre enn VVS Spesialisten har hatt vansker med å få betalt fra A, slik anført av saksøkeren, synes således ikke å være troverdig.
Saksøkte forklarte at fakturaene til VVS Spesialisten ikke ble gjort opp med en gang på grunn av reklamasjonssaker, og at fakturaene ble gjort opp senere i februar 2019. At A betalte raskt etter tilsendte varsel støttes av en fremlagt SMS datert 09.04.2022. I SMS-en fra en rørlegger i VVS Spesialisten omtales A som «verdens best venn». Dersom det var et langvarig betalingsmislighold fra As side ville det ikke vært naturlig å omtale han på denne måten. Etter dette finner retten å tillegge den forsinkede betalingen til VVS Spesialisten mindre vekt. Tilbakeholdet skjedde ikke ubegrunnet og det var kortvarig. Videre var det tale om et lavere beløp.
Den 21.12.2021 sendte advokat Hussain en epost til advokat Hagen om betaling i henhold til dommen av 10.12.2021. Denne eposten ble videresendt fra advokat Hagen til A personlig. Utover dette er det uklart hvilken kontakt som har vært mellom saksøker og saksøkte vedrørende betaling av kravet før det ble begjært arrest. Dette er imidlertid ikke avgjørende da saksøkte uansett etter dommen og denne eposten var kjent med kravet og at han var forpliktet til å betale. Likevel unnlot saksøkte å betale helt frem til 12.10.2022. Dette viser en manglende betalingsvilje fra saksøkte overfor saksøker.
Saksøkte har begrunnet manglende betaling før den 12.10.2022 med reklamasjoner knyttet til saksøkers arbeid i en bolig saksøkte har solgt. Kjøperen av boligen kontaktet både saksøker og saksøkte vedrørende feil ved det elektriske anlegget i boligen. Saksøkte forklarte at han ønsket å holde tilbake penger i tilfelle saksøkeren ikke rettet feilen, og saksøkte ville få et motkrav mot saksøkeren for utbedringstiltak. Til dette bemerker retten at saksøkte ikke kan velge å unnlate å oppfylle en dom innen oppfyllelsesfristen fordi det potensielt kan oppstå motkrav i fremtiden.
Likevel finner retten at dette moment har relevans når det gjelder spørsmålet om sikringsgrunn foreligger. Feilene er nå blitt rettet. El-tilsynet mottok rettemelding i mai 2022. A fikk beskjed fra El-tilsynet om at feilene var rettet 10.06.2022. Når feilene har blitt rettet har saksøkte ikke samme grunn til å holde tilbake betaling av det potensielt gjenstående beløpet knyttet til sakskostnader i arrestsaken.
Når det gjelder at betalingen ikke skjedde før oktober, tross at saksøkte fikk beskjed om at feilene ved det elektriske anlegget var rettet i juni har saksøkte vist til betalingsvanskeligheter som følge av arresten. Retten viser til As forklaring om dette. Retten legger til grunn at manglende betaling i denne perioden ikke var en følge av ren uvilje til betaling,
Samlet finner retten at det ikke er sannsynliggjort at foreligger sikringsgrunn. Det er ikke holdepunkter for at A på dette tidspunktet skulle gi motstand mot å betale det som eventuelt vil være gjenstående. Retten har lagt særlig vekt på at [virksomhet2] AS har vært involvert i flere prosjekter siden opprettelsen i 2013, og at det ikke er foretatt disposisjoner for å tømme dette selskapet eller andre selskaper A eier for verdier på bekostning av kreditorer. At det gikk lang tid fra dommen ble avsagt den 10.12.2021 til betaling fant sted i 12.10.2022 er ikke nok til at det foreligger sikringsgrunn i dag. Årsaken til at betalingen uteble gjør seg ikke lenger gjeldende.
As adferd gir ikke grunn til å frykte for at tvangsfullbyrdelse av kravet ellers enten vil bli forspilt eller vesentlig vanskeliggjort, jf. tvisteloven § 33-2 første ledd.
Retten skal videre ta stilling til sakskostnadsspørsmålet.
Etterfølgende muntlig forhandling er en fortsettelse av den opprinnelige saken og retten skal avgjøre spørsmålet om sakskostnader samlet for hele saken, jf. tvisteloven § 20-8. Retten skal derfor vurdere sakskostnadene som om saken ikke har vært avgjort tidligere.
De saksøkte har vunnet saken og hovedregelen er at saksøkte har krav på dekning av sakskostnader, jf. tvisteloven § 32-2, jf. § 20-2 andre ledd.
Saksøkeren har gjort gjeldende at saksøkte ikke skal tilkjennes sakskostnader. Det er vist til tvisteloven § 20-2 tredje ledd.
Det følger av tvisteloven § 20-2 tredje ledd at motparten helt eller delvis kan fritas for erstatningsansvar hvis «tungtveiende grunner» gjør det «rimelig».
Det skal i vurderingen legges særlig vekt på blant om det var god grunn til å få saken prøvd fordi den var tvilsom eller først ble bevismessig avklart etter saksanlegget, eller om den vinnende part kan bebreides at det kom til sak eller har avslått et rimelig forlikstilbud, jf. § 20-2 tredje ledd bokstav a og b.
Avgjørelsen om sakskostnader treffes i utgangspunktet som om saken ikke hadde vært avgjort tidligere. Men i dette tilfellet har forholdene endret seg fra det tidspunktet den første arrestkjennelsen ble truffet den 07.03.2022 og frem til tidspunktet for muntlig forhandling. Store deler av kravet ble betalt den 10.12.2022, åtte dager før rettsmøtet. Endring i de faktiske forhold kan få betydning for omkostningsavgjørelsen, jf. Rt-1999-523 og Rt-2011-280.
Det må tas utgangspunkt i slik situasjonen var på begjæringstidspunktet den 07.02.2022 og da kjennelse ble avsagt den 07.03.2022. Retten skal vurdere om det den gang var grunn til å få saken prøvd, om saksøke kan bebreides for at det kom til sak eller om saksøkte har avslått et rimelig forlikstilbud.
I prosesskriv av 06.03.2022 tilknyttet begjæringen om arrest har saksøkeren vist til at saksøkte har til praksis å opprette selskaper som tar for seg enkeltprosjekter innen entreprise, såkalt «single purpose» selskaper. Etter bevisførselen i rettsmøtet har retten funnet at dette ikke er riktig. Det vises til at [virksomhet2] AS ble opprettet i 2013 og har vært involvert i en rekke prosjekter. A har kun eid et selskap som har blitt oppløst. Oppløsningen skjedde 06.09.2022, dvs. etter at kjennelse ble avsagt i denne saken.
Videre ble det i begjæringen vist til at A opprettet et nytt selskap med nær identisk navn og selskapsformål. Det er skrevet at «Hensynet bak en slik etablering begrunnes klart av det formål som går ut på å ta for seg et nytt prosjekt med andre entreprenører som vil kunne utføre arbeidet i påvente av betaling etter at prosjektet blir ferdig.» Det nye selskapet, [virksomhet3] AS, ble opprettet 01.03.2021. Dette selskapet ble opprettet før dommen i den underliggende saken ble avsagt 10.12.2021. Retten kan ikke se at opprettelsen av [virksomhet3] AS skal tilsi at det er fare for at unndras aktiva fra [virksomhet2] AS. Det er ingen holdepunkter som underbygger en slik sammenheng.
Videre var saksøkeren i kontakt med VVS Spesialisten som ikke hadde mottatt betaling fra saksøkte. Som nevnt ovenfor legger retten mindre vekt på dette i vurderingen av sikringsgrunn, da det var tale om et kortvarig tilbakehold av et lavere beløp begrunnet med reklamasjonssaker.
For saksøkeren har det vært vanskelig å inndrive kravet, og det er uklart om saksøkeren har vært kjent med hva som var grunnen til at saksøkte holdt tilbake betalingen. Et utestående krav som ikke betales er imidlertid ikke nok for at det foreligger sikringsgrunn. Slik retten ser det er saksøkeren i et slikt tilfelle henvist til å begjære utlegg. Saken har ikke vært tvilsom. Det var ikke «god grunn» til å reise sak, jf. tvisteloven § 20-2 tredje ledd.
Årsaken til at det ble begjært arrest var at saksøkte ikke betalte i henhold til dommen av 10.12.2021. Det gikk over ti måneder fra dommen ble avsagt til betaling fant sted. Det var ikke grunnlag for at saksøkte kunne unnlate å oppfylle en dom innen oppfyllelsesfristen fordi det potensielt kunne oppstå motkrav i fremtiden. Etter rettens syn kan saksøkte bebreides at det kom til sak ved at han ikke betalte innen oppfyllelsesfristen i dommen av 10.12.2021, jf. tvisteloven § 20-2 tredje ledd. Retten har på bakgrunn av dette kommet frem til at det foreligger «tungtveiende grunner» som gjør det «rimelig» at saksøkte ikke får tilkjent sakskostnader, jf. tvisteloven § 20-2 tredje ledd.
SLUTNING
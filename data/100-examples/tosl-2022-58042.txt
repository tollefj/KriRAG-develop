Saken gjelder spørsmål om overtredelse av ulike straffebestemmelser i tilknytning til en fest i et nedlagt tilfluktsrom, omtalt som «bunkeren», på St. Hanshaugen i Oslo den 29-30. august 2020. Retten skal i dette innledende punktet gjennomgå noe bakgrunnsinformasjon som oppfattes å ikke være omtvistet, før retten skal gå inn i den konkrete vurderingen av forholdene tiltalen gjelder.
Den 12. mars 2020 ble det innført en rekke restriksjoner i Norge på grunn av utbruddet av Covid 19. Blant annet ble det bestemt at utesteder måtte stenge kl. 2400, og det ble gitt begrensninger for hvor mange personer som kunne delta på arrangementer. De tiltalte har forklart at de var preget av restriksjonene, men at de likevel forsøkte å få til sosiale sammenkomster utover sommeren 2020.
A og B kjente hverandre noe fra før, men først våren 2020 ble de godt kjent med hverandre. De var også mye sammen med flere andre personer denne tiden, og det utviklet seg en større vennegjeng som møttes ganske ofte. Vennegjengen hadde noen fester i parker i Oslo, og flere av dem var også med på en mye omtalt fest på en byggeplass på Solli plass i slutten av juli 2020. A var DJ på denne festen, og retten forstår det slik at også B deltok i organiseringen.
Det ble opprettet en gruppe på Snapchat som flere i vennegjengen var med i, kalt «Direktoratet for rusmisbrukere». Gruppen ble blant annet brukt til å planlegge ting de ville gjøre sammen, og retten vil komme tilbake til meldinger sendt i gruppen senere.
Vennegjengen var første gang i bunkeren på St. Hanshaugen omkring månedsskiftet juliaugust. De hadde først vært hos B på en grillfest. Av hensyn til naboene måtte de avslutte grillfesten i 23-24-tiden. A var blitt oppmerksom på bunkeren ved at han tilfeldig oppdaget den en gang han gikk forbi inngangen. Vennegjengen bestemte seg for å gå dit for å fortsette festen. De tok med seg en Soundbox, en batteridrevet høyttaler, og brukte mobiltelefoner til lys. B har forklart at bunkeren var godt egnet for en fest fordi de ikke forstyrret noen, og at de var omkring 20 stykker der inne denne første gangen.
Bunkeren, eller fjellanlegget som det også er omtalt som, består av flere tuneller. Totalt er hele tilfluktsrommet på ca. 856 kvm og på 1904 kubikkmeter. Takhøyden varierer mellom ca. 5 meter og 2,2 meter, men i hovedsak antar retten at takhøyden er omkring 4 meter. Retten nevner dette kun for illustrasjon, det er foretatt nøyaktige målinger av hele fjellanlegget. Fjellanlegget var tidligere brukt som tilfluktsrom. For oversiktens skyld setter retten inn en skisse over fjellanlegget, med nummerering av de ulike delene, som retten også vil vise til senere i dommen:
Etter festen i bunkeren nevnt ovenfor, og før festen vår sak gjelder, sonet A en dom på 21 dagers fengsel med såkalt «fotlenke». B og andre brukte i samme periode bunkeren som festlokale ved flere anledninger. Ved samtlige ble det imidlertid brukt batteridrevne høyttalere, ikke strøm produsert med aggregat.
Mens A sonet, planla han å holde en større fest i bunkeren etter at soningen var ferdig.
Det er sikret en rekke meldinger fra de tiltaltes og ulike vitners telefoner som belyser dette. Den 2. august er det sendt meldinger mellom A og vitnet E hvor det fremgår at man hadde begynt å legge planer for en større fest. E skrev, antakelig i tilknytning til en tidligere fest: «Ja det ble helt nydelig... Det er sant, får ta det igjen senere. Rigge opp med strøm og mer lys...» A svarte E: «Yes! Har sett på mye allerede ... Så vi må bare leie et ganske saftig aggregat ... Fikse litt på inngangen også er det goood»
Nettleserhistorikken fra As telefon viser også at det i perioden fra slutten av juli til første del av august ble gjort søk på sider som viser skjulte steder i Oslo som bunkere og grotter. Det ble videre søkt på tilfluktsrom, rave party, lys og aggregater. A opprettet også et notat med overskriften «Rave Cave», hvor det ble satt opp et slags budsjett for ulikt utstyr med tilhørende priser.
Det ble på et tidspunkt opprettet et arrangement på Facebook med tittelen «Rave Cave X Release Party X Ks Birthday» Retten legger til grunn at A opprettet arrangementet. Uttrykket «release party» er blitt forklart i blant annet meldinger fra A med at han skulle feire at soningen med fotlenken var over. Flere venner og bekjente ble også invitert via andre digitale plattformer og sosiale medier.
Den 13. august 2018 var flere av vennegjengen på en grillfest hjemme hos en av dem, F. Begge de tiltalte var til stede, samt flere av deltakerne på festen vår sak gjelder. På grillfesten ble det snakket om festen, noe retten vil komme tilbake til under vurderingen av skyldspørsmålet.
Det var også mer meldingskorrespondanse fremover mot festen, som retten kommer tilbake til. Dagen før festen, fredag 28. august, ble det hentet lyd- og lysutstyr av A og andre. De tenkte i utgangspunktet å lagre dette hos B fram til neste dag, men da noe av utstyret var for stort, ble det kjørt bort til bunkeren samme kveld. Både B og A deltok, sammen med noen andre.
På dagen for festen, lørdag 29. august, ble ytterligere utstyr leid inn og kjøpt, kjørt til bunkeren og båret inn. Det dreide seg blant annet om paller som ble benyttet til å lage en provisorisk trapp og scene, to aggregater, skjøteledninger, glowsticks mv.
De to aggregatene ble plassert i et rom innerst i bunkeren, rom nr. 11 på figuren ovenfor. Rommet er omtalt som «aggregatrommet». Selve festen skulle foregå i en av de tverrgående tunellene, markert som nr. 7 på figuren. Avstanden fra aggregatrommet til begynnelsen av denne tunellen var ca. 33 meter, mens det var ytterligere ca. 20 meter inn til stedet hvor musikkanlegget sto. Det ble trukket skjøteledninger fra aggregatene til tunellen hvor festen skulle foregå, og lyd- og lysutstyr mv. ble koblet til.
Det var ikke belysning andre steder i bunkeren. Veien fra inngangen og inn til festrommet ble vist med «glowsticks» som var limt på veggen. Det var også laget et skilt hvor det sto «Rave Cave», hengt over inngangen til en sluse, rom nr. 2 på figuren. Dette hang synlig fra stedet folk kom inn i bunkeren, benevnt «hovedinngang» på skissen. Inngangen var en mindre åpning i det som tidligere hadde vært hovedinngangen, og åpningen målte 96x105 cm. For å komme ned på gulvet i bunkeren måtte deltakerne klatre ned på en trebjelke og videre ned på den provisoriske trappen av paller.
Det er noe uklarhet omkring når festen egentlig startet. I denne sammenheng er det tilstrekkelig å anslå det til at de som rigget opp lyd og lysutstyr og aggregater antakelig kom omkring eller noe før kl. 2200. Øvrige festdeltakere kom noe spredt, men det synes som at mange ankom mellom kl. 2300 og 2400.
I «festrommet», nr. 7 på skissen, var det satt opp en enkel scene med DJ-bord, høyttalere og en laser/lyskaster. Det synes å være enighet om at det var A som var DJ og styrte musikken, og at B styrte laseren/lyset. De fleste deltakerne befant seg i denne delen av bunkeren mens festen pågikk.
Aggregatene var som nevnt plassert innerst i grotten, nr. 11 på skissen. Det var to aggregater. Det største sto i et rom innerst mot den tidligere nødutgangen. Nødutgangen var avstengt, men det var en liten åpning i murveggen på 12,5x17 cm, med 50 cm dybde. Det andre aggregatet sto nærmere døren mellom rom nr. 11 og en sluse, rom nr. 10 på skissen. Retten legger til grunn at ingen av disse dørene var lukket, da de dels var falt av en hengsel og dels var rustet fast. Kablene fra aggregatene ut av rom nr. 11 var også lagt gjennom døråpningene til slusen, rom nr. 10.
Døren inn til slusen, rom nr. 10, sett fra den delen av bunkeren festen foregikk i lot seg lukke, men var ikke helt lukket på grunn av kablene som gikk gjennom. Retten legger imidlertid til grunn, basert på forklaringene fra tiltalte og vitner samt foto av rester av søppelsekker, lim og tape, at denne døren var forsøkt tettet omkring tidspunktet festen startet. Bevisførselen tyder imidlertid på at det ikke tok lang tid før noen fjernet denne tettingen, åpnet døren og gikk videre inn mot aggregatrommet. Uten at det er av vesentlig betydning forstår retten det slik at dette dels skyldtes at folk måtte på do – det var ingen toaletter i kulverten – og dels utforsket bunkeren av nysgjerrighet.
Et vitne har blant annet forklart at hun var inne i aggregatrommet kl. 2342 på kvelden den 29. august. Et annet vitne har forklart at hun brukte aggregatrommet som toalett, og at det ut fra når hun var tilstede på festen må ha vært en gang mellom kl. 2400 og 0030. Andre vitner har forklart at de så folk komme ut av aggregatrommet omkring kl. 0130, og at det da lå en bevisstløs person på gulvet. Vedkommende ble båret ut. De eksakte tidspunktene er ikke av avgjørende betydning for avgjørelsen, men de nevnte forklaringene gjør at retten mener det ikke er tvilsomt at den «forseglingen» som ble gjort av døren inn mot slusen før aggregatrommet må ha blitt brutt allerede tidlig under festens forløp.
På et tidspunkt omkring kl. 0330 begynte lyset og lyden fra musikkanlegget å «fuske». B har forklart at han da gikk mot aggregatrommet for å sjekket om noen hadde tuklet med ledningene eller om det var noe annet som førte til at strømmen ikke fungerte normalt. Han så da en person ligge utenfor inngangen til slusen, dvs. før inngangen til rom nr. 10 på skissen. Inne i aggregatrommet (nr. 11) så han ytterligere en person ligge besvimt på gulvet som han forsøkte å dra ut. Det kom en jente inn og fortalte at det var flere besvimte der, før hun også besvimte. B tok tak i henne og dro henne ut på utsiden av slusen, mot rom nr. 9. Han løp deretter til A og sa de måtte avslutte festen. Han, A og flere andre forsøkte deretter å hjelpe til med å bære bevisstløse personer ut.
Politiet fikk melding om flere omtåkete personer utenfor bunkeren ca. kl. 0347, og det ble sendt flere patruljer og ambulanser til stedet. To av de første politibetjentene på stedet gikk inn i bunkeren og hjalp til med å evakuere bevisstløse og andre, før de selv forsto at de ikke kunne oppholde seg lenge der inne. Brannvesenet ble tilkalt, og røykdykkere overtok arbeidet nede i bunkeren. Det var også personer fra politiets beredskapstropp med eget pusteutstyr der nede. Røykdykkerne ankom kl. 0407, og bunkeren var gjennomsøkt og tom kl. 0419. Til sammen ble det sendt 14 politipatruljer, 10 ambulanser, 1 legebil og 5 brannbiler til stedet for å bistå.
Det ble gjort enkelte gassmålinger på ulike steder i bunkeren. Dette vil retten komme nærmere tilbake til senere. Her nevnes kun at det først ble målt 16,6 % oksygen i aggregatrommet, mot ca. 21 % som er normalnivået i luften. Det ble også målt så høye nivåer av karbonmonoksid (CO) i aggregatrommet at de oversteg målekapasiteten til de apparatene som var tilgjengelige på stedet på det tidspunktet, 2 000 ppm (parts per million).
26 personer ble kjørt til Ullevål sykehus for undersøkelse og behandling. Utenfor bunkeren og på vei til sykehuset ble de gitt behandling med ren oksygen. Ved ankomst på sykehuset var flere fortsatt bevisstløse. Andre hadde nedsatt bevissthet, men vurderte det selv slik at de hadde vært helt bevisstløse en eller flere ganger i løpet av hendelsen. To ble lagt på respirator, fem på intensivbehandling og seks ble behandlet i trykktank med ren oksygen. Ut over de nevnte var det også en rekke andre festdeltakere som ble sendt til legevakt for undersøkelse for karbonmonoksidforgiftning etter festen.
Retten vil nedenfor først gå noe inn på de sakkyndige vurderingene som er gjort i tilknytning til saken, dels brannsakkyndige og dels medisinske. Deretter vil retten behandle skyldspørsmålet for de ulike postene i tiltalen, for så å vurdere straffutmålingen. De to personene som fikk mest alvorlige skader etter hendelsen er fornærmede i straffesaken og har fremmet erstatningskrav. Disse vil retten behandle avslutningsvis.
Retten har fått forklaringer fra Frode Michaelsen fra Brann og redningsetaten i Oslo («OBRE»), som også har avgitt brannsakkyndig uttalelse 8. desember 2020. Videre har retten hørt forklaring fra Lars Magne Hoftun, daværende vakthavende stabssjef og beredskapsrådgiver i OBRE. Hoftun hadde ansvaret for den operative delen av OBREs sakkyndige vurdering. Overlege ved OUS Fridthjof Heyerdahl har forklart seg om karbonmonoksidforgiftning. Retten vil nedenfor gjennomgå noen sentrale temaer fra deres forklaringer, som retten oppfatter at ikke er omtvistet.
Frode Michaelsen har forklart seg om blant annet gassmålingene som ble gjort av brannvesenets kjemikaliedykkere på stedet. Denne natten hadde ikke brannvesenet tilgang til sine vanlige måleapparater for CO, og lånte derfor et instrument av ambulansepersonellet på stedet. Dette kunne imidlertid ikke måle høyere konsentrasjoner av CO, karbonmonoksid, enn 2 000 ppm, og resultatene av målingene må ses i lys av det. Det ble senere gjort en rekonstruksjon hvor andre måleapparater ble brukt, som retten skal komme tilbake til.
Retten siterer fra deler av Michaelsens rapport om de første målingene:
Rundt klokken 04.20, etter at det livreddende søket var fullført, iverksatte brannvesenets kjemikaliedykkere detaljerte gassmålinger av oksygen (O2) og karbondioksid (CO2).
...
Etter de innledende målingene, ble det gjennomført nye målinger med ambulansetjenestens Dräger X-am 5600, som kan måle CO-konsentrasjoner i spennet fra 0 til 2000 ppm. Under målingene ble det registrert jevnt stigende CO-verdier fra inngangsområdet og videre innover i fjellanlegget. Fra og med inngangen til slusen til aggregatrommet (til høyre for punkt 10 i illustrasjon 1) oversteg CO-verdiene instrumentets måleområde, det vil si at det var over 2000 ppm CO. I tidsrommet mellom 04.10 og 04.40 er det dermed dokumentert følgende minimums- og maksimumsverdier i aggregatrommet: O2: 17,7 % (min.)
CO2: 18 600 ppm (maks.)
CO: Minst 2000 ppm (maks.)
På bakgrunn av de lave oksygenverdiene kan man også fastslå at det har vært vesentlig høyere konsentrasjoner av CO og potensielt andre gasser. Mannskapene hadde imidlertid ikke måleinstrumenter til å dokumentere nøyaktig hvilke gasser og hvilke konsentrasjoner det er snakk om. De antok og forholdt seg likevel til at det var betydelig høyere konsentrasjoner med CO og NOX i aggregatrommet, selv om de ikke kunne påvise det med måleinstrumentene de hadde tilgjengelig.
I rapporten er det også inntatt en tabell som illustrerer hvordan kombinasjoner av ulike konsentrasjoner av CO og varigheten av eksponering kan føre til ulike symptomer og skader:​1
Tabell 2. Eksempel på terskelverdier som illustrerer hvilke konsentrasjoner og eksponeringsperioder som utgjør en helsefare.Konsentrasjonen er oppgitt i målenheten ppm (parts per million) og volumprosent. 10.000 ppm tilsvarer 1 volumprosent.
OBRE har i ettertid gjennomført et forsøk i fjellanlegget, for å forsøke å gjenskape forholdene under festen. Det ble da benyttet måleinstrumenter med mulighet til å måle høyere konsentrasjoner av CO enn man hadde tilgang til den 30. august 2020. Retten gjengir det mest sentrale fra rapporten om forsøket:
Drift av aggregatene i fem timer ble valgt fordi man tok utgangspunkt i at aggregatene hadde vært drevet i omtrent så lang tid under festen.
Retten nevner at politiet kort etter at festen ble avsluttet målte O2-verdier i aggregatrommet helt nede på 16,6 %, altså en del lavere enn det OBRE fikk ved sine målinger under forsøket. De sakkyndige har forklart at dette indikerer at innholdet av andre gasser, derunder CO, dermed mest sannsynlig var enda høyere på natten den 30. august enn OBRE målte under forsøket.
Michaelsen har også forklart seg om fjellanleggets branntekniske standard i forhold til gjeldende regelverk. Retten nøyer seg her med å slå fast at ikke noen krav til brannsikkerhet, derunder rømning, var oppfylt på det tidspunktet festen foregikk.
Lars Magne Hoftun har forklart seg om den vurderingen OBRE har gjort av risikoen for bla. personskade og død under festen. Det er utarbeidet en risikomatrise, inntatt nedenfor, hvor OBRE har vurdert sannsynligheten for at et tenkt scenario skulle oppstå og hvilken konsekvens det kunne få. Sannsynlighet og konsekvens er vurdert i grader fra 1 til 5, hvor 5 er høyest sannsynlighet og mest alvorlig konsekvens. Produktet av disse, eksempelvis 5 i sannsynlighet og 4 i konsekvens, gir risikoen – 20 i eksempelet.​1
Som det fremgår av matrisen, er det to scenarioer som fremsto som meget sannsynlige, med henholdsvis meget alvorlig og svært alvorlig konsekvens. Retten vil gjengi den nærmere vurderingen av disse to scenarioene fra rapporten:
Scenario 1, Akutt CO-forgiftning i aggregatrommet (korttidspåvirkning):
Beskrivelse:En eller flere personer tar seg inn i aggregatrommet, der det er så høye konsentrasjoner av CO at det medfører bevisstløshet og livsfare etter mindre enn fem minutters eksponeringsperiode. 
Vurdering:CO-konsentrasjon i aggregatrommet var etter all sannsynlighet over terskelverdier som er livstruende etter kort tids eksponering (over 16 000 ppm CO). Basert på forsøk og internasjonale studier antas konsentrasjonen å ha vært så høy som 20 000 ppm, hvilket innebærer bevisstløshet og livsfare etter få minutters eksponering. Scenariet anses derfor å være meget sannsynlig, og har likhetstrekk med den faktiske ulykkeshendelsen. Konsekvensen er vurdert å være meget alvorlige, men da kun for personen(e) som på eget initiativ tar seg inn i aggregatrommet, og dermed blir forgiftet av CO.
Scenario 3, CO-forgiftning i resten av fjellanlegget (timespåvirkning)
Beskrivelse: De høye gasskonsentrasjonene i aggregatrommet sprer seg sakte videre til resten av fjellanlegget, og medfører livsfare for personer som er andre steder i fjellanlegget, men da først etter en noe lenger eksponeringsperiode på rundt 60 minutter. 
Vurdering: Lavere CO-konsentrasjoner medfører helsefare ved lengre eksponeringsperioder, siden den sterke bindingen til hemoglobinet gjør at CO akkumuleres over tid. Etter en eksponeringsperiode på 60 minutter i luft med 1 000 ppm CO, vil man ha rundt 50 prosent Hb-CO i blodet. Dette medfører fare for koma, kramper, bevisstløshet og død. For at scenariet skal være mulig, må det derfor ha vært nok CO i aggregatrommet til at en hypotetisk jevn fordeling av CO til resten av fjellanleggets luftvolum vil overstige terskelverdien på 1 000 ppm. Etaten mangler eksakte volumberegninger av fjellanlegget. Et anslag er at fjellanlegget utgjør 2 000 m3 totalt, og at aggregatrommet utgjør 150 m3. Dersom man legger til grunn 150 m3 med en CO-konsentrasjon på 20 000 ppm, vil gjennomsnittskonsentrasjonen i hele anlegget bli 1500 ppm. Det antas derfor at det har vært nok CO i aggregatrommet, til at den også kan ha utgjort en helsefare ved 60 minutters eksponeringsperiode, om gassen hadde vært fortynnet i resten av anleggets luftvolum. En viktig forutsetning er at det må være en åpning eller utetthet mellom aggregatrommet og resten av anlegget. Brann- og redningsetaten kjenner ikke til om aggregatrommet var helt forseglet under festen, om dørene var lukket, eller når de eventuelt ble åpnet. Det branntekniske forsøket viste at CO-gassen spredte seg relativt sakte fra aggregatrommet til resten av fjellanlegget på grunn av den dårlige luftsirkulasjonen, og at det ville tatt rundt 20 minutter før man nådde 1 000 ppm i området like utenfor aggregatrommet. Man observerte likevel at personer i bevegelse førte til lokalt stor turbulens og spredning. Det er derfor rimelig å anta at festdeltakerne ville bidratt aktivt til gass-spredningen med sine bevegelser. En siste forutsetning for dette scenariet er at festen måtte fortsatt, mens gass-spredningen pågikk (døren sto oppe). CO-konsentrasjonen ville brukt tid på å nå helsefarlige konsentrasjoner utenfor aggregatrommet, og helsefaren ville inntrådt først etter en eksponeringsperiode på rundt 60 minutter. I kombinasjon med rus, røyking, teaterrøyk, og generelt dårlig luft, er det meget sannsynlig at luktfri og usynlig CO kunne spredt seg sakte inn i resten av fjellanlegget, uten at det hadde blitt oppdaget. Dette hadde derfor vært et langsomt utviklende ulykkesscenario, som først etter relativt lang tid ville fått synlige symptomer, i form av festdeltakere med kramper og bevisstløshet. Når disse symptomene først ville blitt synlige for de øvrige festdeltakerne, ville trolig disse også ha akkumulert livstruende – eller tett opptil livstruende – Hb-CO-verdier i blodet, uten å være klar over det selv. Konsekvensene er derfor vurdert til å være svært alvorlige, med potensiale for flere samtidig bevisstløse inne i fjellanlegget. Når faren hadde blitt oppfattet av festdeltakerne ville det oppstått utfordringer med rømming, i form av trengsel og svært utfordrende rømningsvei. Evakueringen av 100-200 festdeltakere gjennom det lille hullet, som var fjellanleggets eneste åpning, ville tatt lang tid. Samtidig ville trolig også rømningsarealene på innsiden av fjellanlegget hatt helsefarlige CO- verdier, som trolig ville ført til at flere festdeltakere ville blitt bevisstløse på vei ut. I tillegg ville brannvesenets innsatsmannskaper hatt problemer med å komme seg inn i anlegget, siden den eneste åpningen var blokkert av festdeltakere på vei ut. Det ville derfor tatt lang tid før nødetatene kunne evakuert de bevisstløse pasientene inne i anlegget, og deretter startet medisinsk behandling. Nødetatenes CO-målinger fra den aktuelle natta viser at det har vært mellom 25 og 260 ppm CO i rømningsveien like innenfor inngangen. De fleste forutsetningene for dette scenariet har derfor vært til stede. Heldigvis kom de fleste festdeltakerne seg ut, før eksponeringsperioden ble livstruende. Det vurderes imidlertid som meget sannsynlig at festdeltakerne ikke hadde oppfattet risikoen de var utsatt for, og derfor hadde fortsatt festen inntil kombinasjonen av livstruende CO-konsentrasjoner og eksponeringsperioder var nådd. Dette scenariet er vurdert å ha svært alvorlige konsekvenser, med potensielt flere titalls omkomne.
Hoftun forklarte for retten at hans vurdering var at dette scenariet, scenario 3, bare var noen få minutter fra å slå til, noe som også underbygges av de målingene av CO som ble gjort hos festdeltakere som ble kjørt til Ullevål sykehus.
Hoftun forklarte også at brannvesenet utvilsomt ville stengt fjellanlegget for folk på grunn av manglende rømningsveier alene. Kombinasjonen av CO-forgiftningen og manglende rømningsveier førte til en svært stor fare for alvorlig skade og at mange liv kunne gått tapt.
Overlege ved OUS Fridtjof Heyerdahl, med blant annet en doktorgrad om akutte forgiftninger, har forklart seg generelt om CO-forgiftning. Han forklarte seg også om sin kjennskap til den konkrete hendelsen i vår sak, da han ble tilkalt for å bistå sykehuset og legevaktene med råd den aktuelle natten.
Heyerdahl har redegjort for at CO tas opp i kroppen og fester seg til hemoglobinet i blodet slik at det blokkerer for transporten av O2, oksygen. CO-molekyler fester seg også andre steder i cellene i kroppen, i mitokondriene, hvor de gjør det samme. CO kan også føre til skader på nerveceller.
Konsentrasjonen av CO og hvor lenge man blir eksponert for den er sentralt for påvirkningen. Også relativt sett lav konsentrasjon av CO kan være farlig dersom man eksponeres over lengre tid. Retten viser også til tabellen i OBREs rapport om dette, inntatt ovenfor.
Heyerdahl forklarte at man anser nivåer av CO i blodet fra 20 % og oppover som alvorlig. Over 40 % anses som kritisk, og personer som har mistet livet som følge av CO-forgiftning har gjerne hatt konsentrasjoner fra omkring 50 % og oppover.
Den umiddelbare behandlingen for CO-forgiftning er å puste ren oksygen. Dette reduserer halveringstiden for CO i blodet betydelig i forhold til å puste vanlig luft. Bruk av trykktank tilsvarende 20 meters dyp, hvor trykket er 3 ganger så høyt som normalt, forkorter halveringstiden ytterligere.
I vår sak ble mange festdeltakere behandlet med ren oksygen på stedet og i ambulansene på vei til sykehuset. På sykehuset fortsatte denne behandlingen, og flere ble også behandlet i trykktank. Det ble tatt blodprøver av 26 pasienter og målt CO-verdier opp til 54 %, med andre ord potensielt dødelig mengde. De fleste var innlagt i 1-2 døgn, mens noen var til behandling i lang tid.
CO-forgiftning kan føre til død ved at cellene i kroppen ikke får nok oksygen og «kveles». Sekundæreffekter kan være at hjerte og hjerne får for lite oksygen til å fungere, som i sin tur kan føre til hjerteinfarkter eller arytmier, eller skader på hjernen.
En annen mulig effekt av høye nivåer av CO i kombinasjon med lave nivåer av oksygen som Heyerdahl forklarte om er en form for betennelsesreaksjon som fører til nedbrytning av polstringen av nerveceller. Slike skader kommer gjerne etter litt tid, normalt 1-7 døgn. Det kan føre til at hjernen ikke fungerer optimalt, og man kan oppleve konsentrasjonsproblemer, sviktende korttidshukommelse, koordinasjonsvansker mv. – såkalte nevropsykiatriske symptomer. En del personer som er moderat til alvorlig forgiftet får normalt slike symptomer.
Heyerdahl har i etterkant av hendelsen vår sak gjelder arbeidet med en studie for å kartlegge hvilke plager ulike personer hadde, og varigheten av dem. Symptombildet etter en uke eller to var at omkring en tredjedel var plaget over tid. Det dreide seg om hodepine, konsentrasjonsvansker, og en del opplevde at de husket litt dårligere enn før. Flere følte også at de prosesserte litt tregt, følte at de ikke var «helt med». De fleste har blitt en del bedre over tid.
Heyerdahl forklarte videre at andre studier tyder på at av de som har hatt CO-konsentrasjoner på 20-25 % og oppover får omkring en tredjedel senfølger i ulik grad. Av disse er det et fåtall som har vedvarende plager etter 6-12 måneder, de fleste blir friske. I vår sak er det i alle fall to personer, D og C, som mer enn 2 år etter hendelsen har betydelige plager, betegnet som hjerneskader.
På spørsmål om hvor nære man var å få dødsfall i forbindelse med festen den 29-30. august 2020 svarte Heyerdahl at man var «ganske nær». Basert på de konsentrasjoner som ble målt og hvor affisert enkelte var, vurderte han at det var snakk om bare noen minutter før de kunne fått hjertestans.
Tiltalens post II er den mest alvorlige i tiltalebeslutningen, og vurderingen av denne vil også ha betydning for vurderingen av flere av de andre postene. Retten vil derfor behandle post II først.
Retten vil også innledningsvis nevne at det har vært et tema at det kun er A og B som er tiltalt i saken, selv om også andre i større eller mindre grad var involvert i å arrangere festen. Retten ser ikke bort fra at også andre personer kunne ha et ansvar. Flere har tidligere vært siktet i saken, men sakene er henlagt på grunn av bevisets stilling. Dette er imidlertid ikke av betydning for rettens vurdering. Retten skal på bakgrunn av den tiltalen som er tatt ut kun vurdere om de to tiltalte har begått de handlingene de er tiltalt for, og om de hver for seg må anses å ha hatt nødvendig subjektiv skyld. Deres ansvar skal vurderes konkret og individuelt, og deres handlinger blir verken mer eller mindre straffverdige av om andre også kunne vært holdt ansvarlige.
Tiltalens post II gjelder brudd på straffeloven § 239 om allmennfarlig forgiftning. Bestemmelsen har følgende ordlyd:
Med fengsel inntil 15 år straffes den som tilsetter gift eller stoffer med tilsvarende virkning i næringsmidler eller andre gjenstander bestemt for alminnelig bruk eller salg, eller ved salg eller annen utbredelse av slike gjenstander volder allmenn fare for liv eller helse. På samme måte straffes den som ellers forårsaker forgiftning som medfører fare som nevnt. 
Uaktsom overtredelse straffes med fengsel inntil 6 år.
Det er siste setning i første ledd som er aktuell, altså å ha forårsaket «forgiftning» som medfører fare som nevnt i første setning. Den forgiftning det er tale om i vår sak er COforgiftning. Det er ikke tvilsomt at slik forgiftning gjennom luften rammes av bestemmelsen, jf. Ot.prp.nr.22 (2008–2009) s. 417.
Bestemmelsen krever også at det voldes «allmenn fare» for liv og helse. Om innholdet i dette kriteriet viser retten til Ot.prp.nr.22 (2008–2009) s. 416, og videre til Prop.120 L (2016-2017) s. 51 om bestemmelsen i strl. § 238 om allmennfarlig smittespredning. I den sistnevnte proposisjonen heter det at:
Det vil bero på en konkret og skjønnsmessig helhetsvurdering hva som kvalifiserer til «allmenn fare». Det er ikke tilstrekkelig at det oppstår fare for en enkelt persons liv eller helse. Den nedre grensen vil måtte etableres i rettspraksis, men det er ikke meningen å oppstille en særskilt streng norm for hva som kan utgjøre «allmenn fare for liv og helse».
I vår sak var det, forsiktig anslått, omkring 100 personer som var til stede på festen. Bevisførselen tyder på at det var flere, men det kom og gikk personer over et lengre tidsrom slik at det er vanskelig – men heller ikke nødvendig – å ta stilling til nøyaktig hvor mange som var der. Antallet var utvilsomt stort nok til at vilkåret om å volde «allmenn fare» er oppfylt.
Vilkåret om at det må dreie seg om fare for «liv og helse» er også oppfylt. Retten viser Ot.prp.nr.22 (2008–2009) s. 416, hvor det fremgår at
Så lenge forgiftningen vil kunne forårsake en helseskade, vil dette rammes. Noen krav til varighet eller omfang stilles ikke. Dette vil i stedet måtte tas hensyn til under straffutmålingen...
Videre må gjerningspersonen ha «forårsaket» den forgiftningen som har medført fare. I dette tilfellet var det å arrangere og gjennomføre festen ved bruk av aggregater innendørs som forårsaket forgiftningen. De tiltales roller og ansvar i den sammenheng skal retten vurdere nærmere nedenfor.
Det følger av § 239 annet ledd at ikke bare forsettlig, men også uaktsom overtredelse rammes. Alminnelig uaktsomhet er tilstrekkelig. Graden av uaktsomhet kan være av betydning for straffutmålingen, og også for spørsmålet om oppreisningserstatning.
Før retten går inn på den konkrete vurderingen av A og Bs ansvar skal den kort redegjøre for hva som ligger i skyldkravet uaktsomhet og grensen mot den strengere skyldgraden forsett.
Uaktsomhet er definert slik i straffeloven § 23:
Den som handler i strid med kravet til forsvarlig opptreden på et område, og som ut fra sine personlige forutsetninger kan bebreides, er uaktsom. 
Uaktsomheten er grov dersom handlingen er svært klanderverdig og det er grunnlag for sterk bebreidelse.
Forsett forutsetter bevissthet om at gjerningsbeskrivelsen i et straffebud overtres, og er definert i straffeloven § 22. Forsettet kan gå ut på at gjerningspersonen har overtrådt gjerningsbeskrivelsen med hensikt, har ansett det som sikkert eller mest sannsynlig at han gjør det, eller «holder det for mulig at handlingen dekker gjerningsbeskrivelsen, og velger å handle selv om det skulle være tilfellet.»
Dette siste alternativet av forsett kalles eventuelt forsett, og grenser nedad mot bevisst uaktsomhet. Uaktsomheten er bevisst der gjerningspersonen vet at han tar risiko, mens den er ubevisst der vedkommende ikke tenker på faremuligheten. Forskjellen mellom bevisst uaktsomhet og eventuelt forsett kan være liten. Men som formulert i Johs. Andenæs Alminnelig strafferett 6. utg. s. 239: «Det er forskjell på å akseptere en risiko og håpe det går bra, og å akseptere den samme risiko selv om den medfører et resultat som dekkes av et straffebud.»
Tiltalen gjelder uaktsom overtredelse, altså om de tiltalte har handlet i strid med kravet til forsvarlig opptreden på et område og om de ut fra sine personlige forutsetninger kan bebreides.
Den første delen av aktsomhetsvurderingen er objektiv, altså om handlingene avviker fra hva en kyndig og oppmerksom person ville gjort. Vurderingen må gjøres konkret og for den enkelte situasjon. Et moment som gjerne er sentralt er tidsmomentet, altså om gjerningspersonen hadde mye eller lite tid til å vurdere sine handlingsalternativer.
Den andre delen av aktsomhetsvurderingen er subjektiv, og tar hensyn til den enkeltes personlige forutsetninger. Denne vurderingen er først og fremst av betydning dersom konklusjonen på den objektive vurderingen er at gjerningspersonen har handlet i strid med krav til forsvarlig handlemåte. Spørsmålet er om det finnes individuelle unnskyldningsgrunner, jf. Andenæs s. 247. Men der man begir seg ut på et område man ikke har særlig kunnskap om på forhånd, kreves det normalt av en aktsom person at vedkommende gjør en viss innsats for å skaffe seg den kunnskap som er nødvendig for å operere trygt på det aktuelle området.
Uaktsomhet kan bestå i aktive handlinger, som i dette tilfellet å velge å bruke aggregat innendørs, ta stilling til plasseringen av det mv. Men unnlatelser kan også være uaktsomt, som å unnlate å foreta seg noe for å stoppe en pågående forgiftning.
Retten skal i det følgende vurdere om de to tiltalte må anses å ha overtrådt gjerningsbeskrivelsen i strl. § 239 ved uaktsomhet.
Retten mener på bakgrunn av bevisførselen at det er bevist ut over enhver rimelig tvil at A var en av initiativtakerne til festen, var pådriver for at festen ble gjennomført i bunkeren med blant annet bruk av aggregater innendørs, og at han ved uaktsomhet forårsaket forgiftning som medførte allmenn fare for liv og helse, jf. straffeloven § 239. Retten skal nedenfor begrunne dette nærmere. Retten vil først gjennomgå relevant faktum i tiden frem mot og under festen, og deretter vurdere dette opp mot de rettslige utgangspunktene som det er redegjort for ovenfor i pkt. 3.2.1. Retten nevner at det er ikke nødvendig at hvert enkelt moment er bevist ut over rimelig tvil, så lenge retten basert på den samlede vurderingen av bevisene er overbevist om tiltaltes skyld.
Som nevnt i gjennomgangen av sakens bakgrunn var det A av medlemmene i vennegjengen som oppdaget bunkeren. Han hadde vært sentral ved arrangeringen av den ulovlige festen på Solli plass i slutten av juli 2020, og planla festen i bunkeren mens han sonet en dom hjemme med fotlenke i august. Han ga festen navnet, blant annet inspirert av at han ville feire løslatelsen, og han fremsto i meldinger mellom de involverte som den som hadde regi på arrangementet.
Det ble tidlig klart at A mente at en fest med batteridrevne høyttalere, slik man hadde hatt første gang i grotten, ikke var godt nok. Han ønsket store høyttalere og lys, som krever mye strøm. Det fremgår av meldinger fra starten av august at A ønsket å bruke aggregater. Retten viser til meldingene mellom ham og E av 2. august 2020, sitert innledningsvis, hvor A skrev «Yes! Har sett på mye allerede ... Så vi må bare leie et ganske saftig aggregat ... Fikse litt på inngangen også er det goood».
A brukte utvilsomt en del tid på planleggingen av festen under hjemmesoningen. Det fremgår av søkehistorikk på nett og diverse meldinger at han planla å bruke lyd- og lysustyr, avtalte leie av dette, og også at han sørget for leie av aggregater. Han inviterte også en rekke personer. Det er ikke nødvendig å gjennomgå alt materialet som underbygger dette her i dommen, men noe tas inn for eksemplenes skyld.
Fra tidlig i august finnes det en rekke meldinger fra A til ulike personer på sms/imessage, Instagram, Messenger og Tinder hvor han forteller om festen og inviterer personer han melder med. Han inviterer dem også til å ta med seg venner. Noen av meldingene er som følger:
Den 25. august 2020 er det meldinger mellom A og selskapet 123lyd.no om leie av laser, stativer, lysmikser, røykmaskin, miksebord mv. Den 29. august 2020 meldte A med et firma om leie av aggregat: «Trenger et aggregat på 7-8 kW og han sa det var stengt men mulig å høre med deg. Kan stille i Drammen på kort varsel. Mvh. A». Samme dag handlet A, E, H og As lillebror også inn skjøteledninger, transformator og «gaffatape» fra Clas Ohlson.
At A hadde en ledende rolle for arrangementet fremgår også av en melding han sendte på Snapchat-grupppen «Direktoratet for rusmisbrukere» dagen før festen, dvs. den 28. august 2020: «Vi må hente utstyr i morgen mellom 15-18, noen må stille med førerkort og eventuelt leie bil. Og noen må beregne å legge ut 5k. Skjer ikke det, så blir det ikke fest. Punktum.»
Bruk av aggregat var også tema på grillfesten hos F den 13. august. Både A og B var til stede. Det var også H, vitne i saken. H hadde kunnskap om lyd og lys og bruk av aggregater fra tidligere, blant annet i tilknytning til russebusser.
H forklarte at han hadde vært tydelig overfor de andre på grillfesten om at aggregater måtte stå utendørs med god tilgang på frisk luft. H har forklart i retten at han delte denne informasjonen med A, men at han var usikker på hvor mye de andre fikk med seg. Til politiet forklarte H at han understreket viktigheten av at aggregatene ikke sto inne overfor alle deltakerne på grillfesten, også B. Retten mener hans forklaring til politiet må anses å ha størst vekt, selv om det naturligvis ikke er sikkert at alle på grillfesten fikk med seg alle detaljer H snakket om. H forklarte videre at det med CO ikke var noe sentralt tema, da han tok for gitt at alle forsto det.
H forklarte at det ble kjøpt inn lange skjøteledninger for 400 volt, og en transformator som skulle brukes til å endre spenningen til 230 volt inne ved musikkanlegget. H var opptatt av dette fordi aggregatet måtte stå langt unna, forutsetningsvis utendørs, og høy spenning motvirket tap av effekt. Retten mener Hs forklaring underbygger at A og B denne kvelden fikk kunnskap om risikoen ved bruk av aggregater som de eventuelt ikke hadde fra før.
Andre deltakere på grillfesten hos F har også forklart at lyd- og lysutstyr var tema, og at det ble snakket om å bruke aggregater. E bekreftet i politiavhør, riktignok noe forbeholdent, at H skal ha sagt at aggregater var farlige og måtte stå ute. E, som i avhør ikke ønsket å fortelle særlig mye om hvilke andre personer som var involvert eller som sto bak festen, valgte til slutt under sin forklaring i retten å fortelle at hans oppfatning var at det var A og B som hadde de mest sentrale rollene i å arrangere festen.
Vitnet G har også forklart seg om bruk av aggregater. G hadde noe erfaring med bruk av aggregater fra tidligere, og var kjent med at det var planlagt bruk av aggregater på festen i bunkeren. I en melding til B 23. august 2022 skrev han bla. «Btw. Tenkte på det aggregatet. Hvis vi fikser en slange. Så kan vi lede eksosen ut av grotta.» G har forklart at da han kom på selve festen spurte han A om de hadde fått ordnet med eksosrør. A skal da ha svart at «vi har fiksa det» eller liknende. I avhør har G også forklart at han tenkte at «A og B hadde de beste intensjonene med festen», hvilket tyder på at han oppfattet dem som hovedpersonene bak arrangementet.
Det var også meldinger mellom personene i vennegjengen på Snapchat-grupppen «Direktoratet for rusmisbrukere» om aggregatbruk. Meldingsloggen derfra er imidlertid ufullstendig, da meldinger fra personer som har forlatt gruppen har blitt borte før de kunne sikres av politiet. Meldingene er likevel med på å belyse spørsmålet om bruken av aggregater og hva de tiltalte har skrevet om dette. Meldingene er så vidt retten forstår fra festdagen, uten at det er avgjørende.
A skrev først: «Også setter vi aggregatet inn i det rommet med hull i veggen» Meldingen nedenfor i chatten er fra B, selv om det fremstår som nokså klart at det har vært minst en annen melding imellom som har blitt borte: «Om vi putter det inn i det innerste rommet så trenger vi ikke! Vi lokker døra og drar kablene gjennom hulla i veggen. Det er varmluft som kommer ut av aggregatet så det vil gå ut av det store hullet i inngangen uansett. Trenger bare gaffateip til å tette hullene som kablene går igjennom»
Det siterte viser etter rettens syn at både A og B på festdagen hadde et bevisst forhold til hvor aggregatet, eller aggregatene, skulle plasseres. Det som står om hull i veggen og bruk av tape mv. for å tette hullene underbygger også at de var klar over risikoen ved at eksos fra aggregatene spredte seg til resten av bunkeren.
Det fremgår også av kvitteringer fra Clas Ohlson fra 21. august at A handlet limpistol og limpatroner av typen Tec 7. Lim ble brukt til flere ting, blant annet å henge opp lys, men ble også brukt til forsøket på å tette rundt døren til slusen, rom nr. 10 på skissen. Hensikten var åpenbart å forsøke å hindre eksos fra aggregatene i å sive ut i resten av bunkeren. Dette underbygger et bevisst forhold til risikoen ved aggregatbruken.
Det er noe uklart hva som rent faktisk ble gjort for å tette rundt døren, men basert på bevisførselen legger retten til grunn at det ble tapet fast en eller flere svarte søppelsekker rundt den, og i tillegg brukt lim eller tetningsmasse av typen Tec 7.
Det har også vært et tema under bevisførselen om det ble diskutert å plassere aggregatene utenfor bunkeren. Basert på forklaringene til flere vitner som har deltatt i diskusjoner om dette mener retten at det er klart at årsaken til at aggregatene ble plassert innendørs var at man ikke ønsket at noen skulle oppdage dem, fordi det da var risiko for at festen skulle bli stoppet. Retten viser blant annet til forklaringene fra G, E og I.
Basert på det som er gjennomgått ovenfor, mener retten at A «handlet i strid med kravet til forsvarlig opptreden på et område» og at han «ut fra sine personlige forutsetninger kan bebreides», jf. gjennomgangen av de rettslige utgangspunktene i pkt. 3.2.1 ovenfor. Det må i utgangspunktet anses som allmennkunnskap at det er farlig å bruke et bensindrevet aggregat innendørs. A var 25 år på handlingstidspunktet, normalt oppegående, og må forventes å ha hatt slik kunnskap. Dersom han mot formodning ikke hadde det, var det uaktsomt å ikke skaffe seg den. Slik kunnskap var svært enkelt tilgjengelig og lett å forstå. Aggregatene var tydelig merket med advarsler. Bruksanvisningene inneholdt samme informasjon, og om bruksanvisningene ikke var tilgjengelige ville det sentrale om risikoen fremkommet ved et enkelt søk på internett. Tidsmomentet trekker i samme retning; festen foregikk nesten en måned etter at bruk av aggregat var nevnt første gang, og A hadde god tid til å gjøre eventuelle undersøkelser før aggregatet ble plassert og brukt innendørs. At han ikke selv – eventuelt – var med på å fysisk plassere aggregatet der det sto, er uten betydning.
Da festen først var i gang, var det videre uaktsomt av A å unnlate å gjøre noe for å stanse forgiftningen. Dette måtte i praksis vært gjort ved å stanse aggregatene og dermed festen, idet den begynte. Bakgrunnen viser imidlertid at dette ikke var aktuelt å gjøre for A, da bruk av aggregater for å gjennomføre festen med nok lyd og lys var vurdert i lengre tid, og han hadde tatt et bevisst valg om dette til tross for risikoen.
Når det gjelder forhold som kunne forebygge forgiftning, viser retten til at det ble gjort en enkelt tetting rundt døren mot aggregatrommet med plastsekker, tape og fugemasse. Det er mulig dette i alle fall i noen grad ville hindret forgiftning så lenge tettingen ikke ble brutt. Brannvesenets rekonstruksjon tyder på det. Det ville likevel vært livsfarlig å gå inn bak tettingen for å fylle bensin på aggregatet eller liknende, eller bære det ut dagen etter. Det sentrale i vår sak er imidlertid at tettingen åpenbart ikke var egnet til å hindre andre personer i å åpne døren og gå videre innover mot aggregatene, noe en rekke personer også gjorde fra ganske tidlig på festen. Dette førte igjen til akutt eksponering for høye konsentrasjoner av CO for dem som gikk inn, og også til at CO fra aggregatrommet strømmet inn i resten av fjellanlegget med den risikoen for timespåvirkning som er beskrevet av de sakkyndige i pkt. 2 ovenfor.
Ingen vitner som har forklart seg for retten hadde fått beskjed om at det var deler av bunkeren de ikke kunne gå inn i, eller noen annen informasjon om risiko. Det var heller ingen personer som holdt vakt eller passet på at dørene til aggregatrommet ikke ble åpnet. På en slik fest hvor det må legges til grunn at det var en del rusede personer, og heller ingen toaletter, var det klart påregnelig at noen ville gå inn i de ulike delene av bunkeren.
Retten mener at A ved sine handlinger har vært bevisst uaktsom, og at uaktsomheten må betegnes som grov. Han tok en bevisst risiko, og handlingene ligger etter rettens vurdering i grensen mot såkalt «eventuelt forsett», jf. pkt. 3.2.1 ovenfor. A skal etter dette dømmes i henhold til tiltalens post II.
Retten mener på bakgrunn av bevisførselen at det også er bevist ut over enhver rimelig tvil at Bs må anses som en av de som sto bak og arrangerte festen, at han var involvert i beslutningene om bruk av aggregatene innendørs, og at han ved uaktsomhet forårsaket forgiftning som medførte allmenn fare for liv og helse, jf. straffeloven § 239. Retten skal nedenfor begrunne dette nærmere på samme måte som for A. Først ved å gjennomgå faktum i perioden før festen, og deretter holde dette opp mot de rettslige utgangspunktene som det er redegjort for ovenfor i pkt. 3.2.1.
B festet en del sammen med A våren og sommeren 2020. B deltok også på festen på byggeplassen på Solli plass i slutten av juli, og hadde et vorspiel før den. Basert på meldinger hentet fra As telefon, var B også med på planleggingen av den festen.
A var den som oppdaget bunkeren, men B var med på å ta seg inn i den og undersøke den innvending sammen med A, H og muligens en eller to personer til en gang etter at de hadde vært på et nachspiel hos B. Deretter brukte de bunkeren som festlokale tidlig i august, som beskrevet under gjennomgangen av sakens bakgrunn. B var også der på fest to ganger til før den festen vår sak gjelder.
Også B var til stede på den tidligere omtalte festen hos F den 13. august. Retten viser til det som er skrevet om denne ovenfor, under vurderingen av As ansvar. H mente, i alle fall i politiavhør, at B hadde hørt hans advarsler om bruk av aggregat innendørs.
Som det også er redegjort for under vurderingen av As ansvar, ovenfor, mener retten at en rekke vitneforklaringer underbygger at det var B som sammen med A fremsto som de mest sentrale personene i å arrangere festen den 29-30. august 2020. Retten viser blant annet til forklaringene fra E, G og H.
Retten vil også vise til forklaringen fra J, som kjente B fra studier på BI og også hadde hatt en intim relasjon til ham, som hun forklarte. J forklarte at B hadde vist henne flere videoer fra internett om bruk av lys på store fester, og at han ønsket å lage en fest med ordentlig «utelivsfølelse» i bunkeren. Han fortalte henne at de jobbet med å skaffe utstyr, og virket veldig ivrig på å få i stand festen. Hennes inntrykk, som en nær bekjent av B, var at det var han og A som var hovedpersonene bak festen. Begge var ifølge henne «veldig festgale» på denne tiden.
B var mindre aktiv på sosiale medier og ulike meldingsplattformer enn A forut for festen. Det er derfor mindre materiale som direkte illustrerer Bs engasjement, kunnskap og handlinger enn hva som gjelder A. Det er imidlertid etter rettens syn sikkert at B hadde kunnskap om at det skulle brukes aggregater for å gi strøm til lyd- og lysanlegg, og at han hadde et forhold til risikoen ved dette. Flere meldinger viser dette:
I en melding til B 23. august 2022 skrev G bla.: «Btw. Tenkte på det aggregatet. Hvis vi fikser en slange. Så kan vi lede eksosen ut av grotta.» Meldingen viser at både aggregater og eksos var et tema B var klar over.
I meldinger på Snapchat-gruppen Direktoratet for rusmisbrukere, også sitert ovenfor, skrev A «Også setter vi aggregatet inn i det rommet med hull i veggen» B skrev senere i samme chat: «Om vi putter det inn i det innerste rommet så trenger vi ikke! Vi lokker døra og drar kablene gjennom julla i veggen. Det er varmluft som kommer ut av aggregatet så det vil gå ut av det store hullet i inngangen uansett. Trenger bare gaffateip til å tette jullene som kablene går igjennom» Meldingen fra B illustrerer at han hadde et bevisst forhold til risikoen ved å bruke aggregat innendørs.
B bisto også med flere praktiske arbeidsoppgaver i tilknytning til arrangementet. Diverse utstyr til festen ble oppbevart hos ham. Det er vist til at B var den som bodde nærmest bunkeren, og at det var derfor utstyret ble plassert der. Utstyret måtte imidlertid uansett kjøres til bunkeren med bil, så lagring hos B underbygger etter rettens syn at han var en av de sentrale personene bak arrangementet. Videre skaffet han en liten lastebil fra sin arbeidsgiver til transporten, og han skaffet pallene som ble benyttet til «trapp» ved inngangen og til å bygge opp en liten scene for musikkanlegget. B deltok også i transport, bæring og rigging. Vitnet I har også forklart at B var med på å sette opp aggregatet, uten at det er avgjørende for rettens samlede vurdering.
Retten mener videre at B var med på å beslutte at aggregatene skulle stå innendørs, da flere vitner har forklart at B nevnte problemet med å ha dem ute – at risikoen for å bli oppdaget var for stor.
Basert på det ovennevnte mener retten at B, i likhet med A, må anses å ha handlet «i strid med kravet til forsvarlig opptreden på et område», og at han «ut fra sine personlige forutsetninger kan bebreides», jf. gjennomgangen av de rettslige utgangspunktene i pkt. 3.2.1 ovenfor.
Begrunnelsen er den samme som for A, og gjentas i all hovedsak her: Det må i utgangspunktet anses som allmennkunnskap at det er farlig å bruke et bensindrevet aggregat innendørs. B var 24 år på handlingstidspunktet, normalt oppegående med en bachelorgrad fra BI, og må forventes å ha hatt slik kunnskap. Dersom han mot formodning ikke hadde det, var det uaktsomt å ikke skaffe seg den. Slik kunnskap var svært enkelt tilgjengelig og lett å forstå. Aggregatene var tydelig merket med advarsler. Bruksanvisningene inneholdt samme informasjon, og om bruksanvisningene ikke var tilgjengelige ville det sentrale om risikoen fremkommet ved et enkelt søk på internett. Tidsmomentet trekker i samme retning; diskusjonene om bruk av aggregat og utfordringene med det hadde pågått i alle fall i flere uker før festen, og B hadde god tid til å gjøre eventuelle undersøkelser før aggregatet ble plassert og brukt innendørs. At han ikke selv – eventuelt – var med på å fysisk plassere aggregatet i det rommet det sto, er uten betydning.
Da festen først var i gang, var det videre uaktsomt av B, som A, å unnlate å gjøre noe for å stanse forgiftningen. Når det gjelder forhold som kunne forebygge forgiftning, viser retten til det som er skrevet ovenfor under vurderingen av As ansvar. De forsøk på å tette døren mot aggregatrommet var i situasjonen overhodet ikke tilstrekkelige til å forhindre skade på personer, verken i selve aggregatrommet eller i resten av fjellanlegget.
Retten nevner også at B har forklart at han ville handlet annerledes i dag, med den kunnskapen han har nå. Det er i seg selv langt på vei en erkjennelse av at hans handlinger i august 2020 var uaktsomme.
Samlet sett mener retten at B ved sine handlinger har vært bevisst uaktsom, og at uaktsomheten må betegnes som grov. Han tok en bevisst risiko, og handlingene ligger etter rettens vurdering i grensen mot såkalt «eventuelt forsett», jf. pkt. 3.2.1 ovenfor. B skal etter dette i likhet med A dømmes i henhold til tiltalens post II.
Post I gjelder brudd på brann- og eksplosjonsvernloven. Spørsmålet er om de tiltalte på en «graverende måte» har overtrådt bestemmelsen om at enhver plikter å vise alminnelig aktsomhet og opptre på en slik måte at brann, eksplosjon og annen ulykke forebygges, jf. brann- og eksplosjonsvernloven § 5, § 7 og § 42.
Både A og B har erkjent delvis straffeskyld for overtredelse av disse bestemmelsene, for det som gjelder første avsnitt i tiltalens beskrivelse av grunnlaget. Det som knytter seg til aggregatene er ikke erkjent.
Retten viser til forklaringen fra de sakkyndige og rapporten fra OBRE, delvis gjengitt i pkt. 2 ovenfor. Når det gjelder bruddene på brann- og eksplosjonsvernloven, viser retten til rapportens s. 8-12. Det er ikke tvilsomt at de nevnte kravene ble brutt.
Det er noe ulike strafferammer for brudd på brann- og eksplosjonsvernloven, avhengig av gjerningspersonenes skyld. Retten skal komme tilbake til straffutmålingen senere, men nevner dette her fordi den mener de tiltaltes overtredelser må anses for både forsettlige og graverende. Det er en rekke krav som er brutt, og det er ikke tvilsomt at de tiltalte var klar over dette. Særlig mangelen på forsvarlig rømningsvei er alvorlig. Retten viser til i pkt. 2 ovenfor om de sakkyndige vurderingene, hvor det i gjennomgangen av «scenario 3» særlig er vist hvilke konsekvenser manglende rømningsmuligheter kunne fått i kombinasjon med forgiftningen.
Retten viser også til vurderingen av post II, hvor de tiltaltes roller og tilknytning til arrangementet, samt ansvaret for bruken av aggregatene innendørs, er nærmere beskrevet.
Både A og B skal etter dette dømmes i henhold til tiltalens post I.
Tiltalens post III gjelder brudd på straffeloven § 280. Medvirkning rammes også, jf. straffeloven § 15. Straffeloven § 280 rammer
«den som uaktsomt volder betydelig skade på en annens kropp eller helse.»
Objektivt sett må det ha blitt voldt «betydelig skade» på en annens «kropp eller helse». Straffeloven § 11 inneholder en legaldefinisjon av begrepet «Betydelig skade på kropp og helse:
Med betydelig skade på kropp og helse menes tap eller vesentlig svekkelse av en sans, et viktig organ eller en viktig kroppsdel, vesentlig vansirethet, livsfarlig eller langvarig sykdom, eller alvorlig psykisk skade.
Selv om det står «kropp og helse» i § 11, mens det står «kropp eller helse» i § 280, er det lagt til grunn i juridisk teori at det ikke er tilsiktet noen forskjell.
Retten legger til grunn at de skadene de fornærmede C og D er påført må anses å oppfylle den objektive beskrivelsen i straffeloven § 280. Dette anses som såpass klart at retten ikke behøver å gå nærmere inn på det.
Spørsmålet er om de tiltalte må anses å ha voldt skadene ved uaktsomhet. Som for post II, er uaktsomhet definert i straffeloven § 23. Retten viser til gjennomgangen i pkt. 3.2.1 ovenfor.
Når det gjelder den nærmere vurderingen av As og Bs ansvar for skadene på
C og D, viser retten til vurderingen knyttet til post II. Der har retten kommet til at A og B handlet grovt uaktsomt ved å arrangere festen slik det ble gjort, med bruk av aggregater innendørs, og/eller at de unnlot å forhindre forgiftning ved å slå av aggregatene. De forårsaket dermed både fare for og rent faktisk forgiftning av festdeltakere.
Det var de samme handlingene som førte til at C og D ble påført betydelig skade. Retten mener terskelen for hva som anses som uaktsomt i dette tilfellet må være den samme etter straffeloven § 280 som etter § 239. Skadene C og D fikk var videre påregnelige konsekvenser av handlingene, selv om de tiltalte nok håpet at slike konsekvenser ikke skulle oppstå. C og D opptrådte heller ikke på noen ekstraordinær eller upåregnelig måte som kunne tilsi en annen vurdering.
Både A og B skal etter dette dømmes i henhold til tiltalens post III, grunnlag a og b.
Begge de tiltalte har erkjent straffeskyld for post IV, overtredelse av straffeloven § 268 første ledd om å uberettiget ha skaffet seg adgang til et sted som ikke var fritt tilgjengelig, eller medvirkning til dette, jf. § 15. Retten mener det er bevist ut over enhver rimelig tvil at både de objektive og subjektive vilkårene for straff etter bestemmelsen er oppfylt, og at både A og B skal dømmes i henhold til tiltalens post IV.
Retten skal fastsette straff for overtredelser av straffeloven § 239 annet ledd jf. første ledd, straffeloven § 280 jf. § 15, brann- og eksplosjonsvernloven § 42 tredje ledd jf. § 5 første ledd og straffeloven § 268 første ledd for begge de tiltalte.
Det er overtredelsen av straffeloven § 239 annet ledd jf. første ledd, uaktsom forgiftning som medførte allmenn fare for liv og helse, som er det alvorligste forholdet i tiltalen. Retten vil derfor først fastsettes straffen for dette forholdet. Deretter vil retten vurdere hva straffen for de øvrige forholdene isolert sett ville vært, og gi et samlet tillegg i straffen for disse forholdene i tråd med alminnelig straffutmålingsprinsipper, jf. straffeloven § 79 bokstav a.
For A vil dommen være etterskuddsdom i forhold til forelegg av henholdsvis 3. januar 2022 og 19. juni 2022, jf. straffeloven § 82, noe retten kommer tilbake til under den konkrete utmålingen for hans del.
Straffeloven § 239 har en strafferamme på inntil 15 års fengsel for forsettlig overtredelse, og inntil 6 år for uaktsom overtredelse. Vår sak gjelder uaktsom overtredelse.
Det foreligger så vidt retten er kjent med ikke praksis fra helt sammenlignbare saker. Retten vil derfor først gå noe inn på forarbeidene til § 239, og se på hvilke momenter lovgiver har angitt som relevante for straffutmålingen. Deretter hvilke forhold i vår sak som i lys av forarbeidene er relevante, og hvor innenfor den nokså vide strafferammen de taler for at straffen fastsettes. Retten vil deretter se på noen eksempler fra rettspraksis som kan ha betydning, selv om de gjelder hendelser av noe annen type.
Straffeloven § 239 viderefører i hovedsak deler av den gamle straffeloven av 1902 § 153. I forarbeidene til § 239, Ot.prp.nr.22 (2008–2009) s. 417, fremgår det om straffutmålingen:
Ved straffutmålingen er det naturlig å se hen til om handlingen har medført en risiko for død og helseødeleggelse, om handlingen faktisk har resultert i død eller helseskade, om gjerningsmannen har forsøkt å skjule de nevnte gjenstandenes beskaffenhet og om spredningen har vært betydelig.
...
Den øvre strafferammen er fengsel inntil 6 år. Dette er en vesentlig økning i strafferammen i forhold til 1-årsrammen i straffeloven 1902 § 153 femte ledd, og maksimumsstraffen på 6 år er gitt for at en innenfor uaktsomhetstilfellene skal kunne oppnå den ønskede graderingen i straffenivået for de aller groveste tilfellene.
Som det fremgår er altså både risikoen for død og skade og om handlingene faktisk har ført til slike konsekvenser relevante momenter. Konsekvensenes alvorlighetsgrad og hvor mange som ble rammet eller utsatt for risikoen er også aktuelle momenter. Dette er for øvrig også momenter som er nevnt i den generelle bestemmelsen om straffutmåling i straffeloven § 77 bokstav a og b. Hevingen av strafferammen fra 1 til 6 år er også relevant, da flere av de dommene retten skal komme inn på er avsagt etter gammel lov, hvor strafferammen for uaktsom overtredelse var 1 år.
I vår sak resulterte handlingene i alvorlige skader, hjerneskader, for to personer, C og D. Retten kommer noe nærmere tilbake til disse under behandlingen av erstatningskravene. Men også en rekke andre personer må anses å ha blitt skadet. Retten viser til forklaringen fra sakkyndig Heyerdahl, jf. pkt. 2 ovenfor. Til sammen 26 personer ble innlagt på sykehus og fikk ulik form for behandling. Flere måtte ha respiratorbehandling. De fleste ble behandlet i 1-2 døgn, noen betydelig lengre. Omkring en tredjedel av de som ble innlagt oppga i ettertid at de hadde hatt plager over tid i form av blant annet hodepine, konsentrasjonsvansker og opplevd dårligere hukommelse.
I denne sammenheng er det relevant å nevne at hendelsen skjedde ca. 1 km. fra Ullevål sykehus. Som redegjort for ovenfor, kom det raskt en rekke ambulanser og helsepersonell til stedet. Behandling kunne iverksettes meget raskt, og i stort omfang. Dette må anses som en svært heldig, men helt tilfeldig omstendighet. Uten slik rask tilgang til helsehjelp er det sannsynlig at skadeomfanget ville blitt større. Retten viser til forklaringen fra overlege Heyerdahl.
Selv om de faktiske konsekvensene var alvorlige, var risikoen for enda større konsekvenser betydelig. Retten viser til pkt. 2 ovenfor, hvor deler av de sakkyndige vurderingene er gjengitt. Retten legger på bakgrunn av disse vurderingene til grunn at man var ganske nær et scenario hvor flere titalls personer kunne omkommet og/eller fått alvorlige skader av samme type som C og D fikk. De høye konsentrasjonene av karbonmonoksid i kombinasjonen med manglende evakueringsmuligheter gjorde dette til et høyst aktuelt scenario Denne risikoen er sentral for straffutmålingen selv om den ikke materialiserte seg fullt ut. Retten gjentar det som er mest sentralt for straffutmålingen fra OBREs rapport:
I kombinasjon med rus, røyking, teaterrøyk, og generelt dårlig luft, er det meget sannsynlig at luktfri og usynlig CO kunne spredt seg sakte inn i resten av fjellanlegget, uten at det hadde blitt oppdaget. Dette hadde derfor vært et langsomt utviklende ulykkesscenario, som først etter relativt lang tid ville fått synlige symptomer, i form av festdeltakere med kramper og bevisstløshet. Når disse symptomene først ville blitt synlige for de øvrige festdeltakerne, ville trolig disse også ha akkumulert livstruende – eller tett opptil livstruende – Hb-CO-verdier i blodet, uten å være klar over det selv. Konsekvensene er derfor vurdert til å være svært alvorlige, med potensiale for flere samtidig bevisstløse inne i fjellanlegget. Når faren hadde blitt oppfattet av festdeltakerne ville det oppstått utfordringer med rømming, i form av trengsel og svært utfordrende rømningsvei. Evakueringen av 100-200 festdeltakere gjennom det lille hullet, som var fjellanleggets eneste åpning, ville tatt lang tid. Samtidig ville trolig også rømningsarealene på innsiden av fjellanlegget hatt helsefarlige CO- verdier, som trolig ville ført til at flere festdeltakere ville blitt bevisstløse på vei ut. I tillegg ville brannvesenets innsatsmannskaper hatt problemer med å komme seg inn i anlegget, siden den eneste åpningen var blokkert av festdeltakere på vei ut. Det ville derfor tatt lang tid før nødetatene kunne evakuert de bevisstløse pasientene inne i anlegget, og deretter startet medisinsk behandling.
 ...
Det vurderes imidlertid som meget sannsynlig at festdeltakerne ikke hadde oppfattet risikoen de var utsatt for, og derfor hadde fortsatt festen inntil kombinasjonen av livstruende CO-konsentrasjoner og eksponeringsperioder var nådd. Dette scenariet er vurdert å ha svært alvorlige konsekvenser, med potensielt flere titalls omkomne.
De ovennevnte momentene – at risikoen for alvorlig skade og død var betydelig, at omkring 100 personer ble utsatt for denne risikoen og at flere personer faktisk ble alvorlig skadet – trekker i retning av at straffen bør være streng.
Som nevnt finnes det så vidt retten er kjent med ingen dommer som gjelder tilsvarende tilfeller som i vår sak. Noe rettspraksis knyttet til gammel straffelov § 153 finnes imidlertid, først og fremst knyttet til salg av metanolholdig sprit. Retten skal gå noe inn på disse dommene.
I forarbeidene, Ot.prp.nr.22 (2008–2009) s. 417, er det avslutningsvis vist til dommen inntatt i Rt-2006-480. Saken gjaldt uaktsom overtredelse av gammel straffelov § 153 ved salg av metanolholdig sprit. Høyesterett mente handlingene kvalifiserte til maksimalstraffen som den gang var 1 års fengsel. I forarbeidene til den någjeldende straffeloven av 2005 § 239 er det uttalt at «ved tilfellet omhandlet i Rt-2006-480 vil en måtte anvende strafferammen nærmest fullt ut, gitt at en ikke greier å føre tilstrekkelig bevis knyttet til for eksempel reglene om uaktsomt drap.» Retten forstår uttalelsen slik at lovgiver har ment at tilfellet omhandlet i Rt.2006-480 etter ny straffelov § 239 skulle vært straffet med opp mot 6 års fengsel. I den aktuelle saken ble det solgt metanolholdig sprit i stort omfang, to personer døde og en ble alvorlig skadet.
Dommen i Rt-2007-1553 gjaldt også overtredelse av gammel straffelov § 153 ved salg av metanolholdig sprit. Høyesterett nevner momenter for straffutmålingen som også er relevante for vår sak, blant annet i avsnitt 28:
Til dette kommer den betydelige farlighetsgraden som er forbundet med metanol, noe som må anses vel kjent. Med det relativt store kvantum det her er tale om, og den vide spredning som distribusjonen la opp til, var skadepotensialet betydelig. Faren har da også realisert seg ved at to menneskeliv er gått tapt, fire personer måtte gjennom dialysebehandling for å hindre tap av liv eller helse og en har fått alvorlige, livsvarige helseskader.
Høyesterett pekte også på at sterke allmennpreventive hensyn talte for streng straff, noe som også gjelder i vår sak. Videre sammenlignet Høyesterett saksforholdet med den ovennevnte Rt-2006-480. Gjerningspersonen hadde handlet forsettlig, og straffen ble som utgangspunkt satt til fengsel i 10 år, jf. avsnitt 36. Høyesterett la til grunn at forsettet lå i det nedre sjikt, mot grov uaktsomhet. I vår sak er det motsatt, at det dreier seg om grov uaktsomhet i grensen mot forsett. Selv om dommen fra Høyesterett gjelder forsettlig overtredelse, og skadepotensialet nok var enda større enn i vår sak, trekker Høyesteretts vurdering i retning av at straffen skal fastsettes nokså strengt.
Borgarting lagmannsrett fastsatte i LB-2005-81507 straff for nok et tilfellet av uaktsom overtredelse av gammel straffeloven § 153 ved salg av metanolholdig sprit. Strafferammen, som den gang var 1 år, ble benyttet full ut.
Retten mener i vår sak at sakene om salg av metanolholdig sprit har en viss overføringsverdi fordi skadepotensialet er stort, og det langt på vei er tilfeldigheter som avgjør om skadene blir store eller små, om noen dør eller hvor stor krets av personer som blir rammet. På den annen side har metanolspritsakene det fellestrekk at de gjelder en profittmotivert ulovlig virksomhet. Vår sak skiller seg der fra disse. Formålet med de tiltaltes handlinger var å lage en fest, riktignok på et sted man ikke hadde lovlig adgang til å gjøre det. Videre var den kretsen som ble utsatt for risiko i metanolspritsakene enda større enn i vår sak. Sakene har gjerne dreid seg om flere tusen liter sprit, som potensielt kunne skadet eller tatt livet av svært mange personer. Det var også dødsfølge i flere tilfeller. Retten legger til grunn at antallet deltakere på festen vår sak gjelder var minst 100, men uansett et betydelig lavere antall personer enn de som ble utsatt for risiko i metanolspritsakene. Dette kan tale for at straffen i vår sak settes noe lavere enn i metanolspritsakene. Men det må da samtidig understrekes at straffen i de sakene som er nevnt ovenfor ble satt til maksimalstraffen, og de siterte uttalelsene fra forarbeidene tilsier at straffen i flere tilfeller ville blitt flere års fengsel, også opp mot 6 år, med dagens strafferammer.
Videre finnes det dommer som gjelder brannstiftelse, som kan ha enkelte likehetstrekk til vår sak. LG-2017-157731 gjaldt overtredelse av straffeloven § 356 om uaktsom fremkalling av fare for allmennheten og straffeloven § 352 om grovt skadeverk. Gjerningspersonen hadde fått en annen til å tenne på et hotell for seg. Hotellet var tenkt brukt som asylmottak, og det var mulig at bakgrunnen for brannstiftelsen var å hindre etablering av slikt mottak.
Brannstiftelsen var forsettlig, men gjerningsmannen ble også dømt etter straffeloven § 356 for ved uaktsomhet å ha latt en annen person tenne på hotellet uten først å undersøke om det var overnattingsgjester i bygget – noe det var. Straffen ble satt til fengsel i 3 år og 6 måneder. Det ble lagt vekt på blant annet at uaktsomheten lå i grensen mot forsettlig handling og at det var fare for menneskeliv. I den konkrete saken synes det imidlertid som at de store verdiene som gikk tapt eller risikerte å gå tapt i brannen også var av vesentlig betydning for straffutmålingen. Dommen sier ikke noe om hva straffen for overtredelsen av § 356 isolert sett ville vært.
Rt-1994-1086 gjelder et tilfelle hvor en mann med vilje tente på en tøyfille for å skape røyk i et festlokale og skremme andre festdeltakere. Dette førte utilsiktet til brann i bygget, hvor en person omkom og en annen fikk skader. Mannen ble ansett å ha hatt forsett med hensyn til å skape røyken, men ikke med hensyn til at det skulle oppstå brann eller fare for menneskeliv. Han ble dømt for uaktsom forvoldelse av brannen og konsekvensene av den, jf. gammel straffeloven § 151, med en strafferamme på 3 år. Straffen ble fengsel i 1 år. Saken har visse likhetstrekk med vår sak, men er på flere punkter også ulik. Retten kan imidlertid ikke se at det er grunn til å bedømme forholdet i vår sak mildere, særlig i lys av at de tiltalte må anses å ha tatt en bevisst risiko som de hadde svært god tid til å vurdere.
Det finnes ellers andre dommer som gjelder uaktsomme overtredelser av ganske annen karakter, hvor straffen er fastsatt langt lavere. Eksempelvis HR-2016-1802-A om uaktsom overtredelse av forskrift til luftfartsloven, hvor straffen for piloten ble satt til fengsel i 60 dager. Strafferammen for overtredelsen som var bærende for straffen i den saken var bøter eller fengsel inntil 6 måneder, jf. luftfartsloven § 14-31, og må derfor som utgangspunkt anses å ha nokså liten overføringsverdi til vår sak. Et annet eksempel er LG-2015-180258 fra Gulating lagmannsrett, om en kranfører som fikk 60 dagers fengsel hvorav 30 betinget for overtredelse av gammel straffeloven § 151 etter et mislykket kranløft av en container. Saksforholdet er etter rettens vurdering lite sammenlignbart med vår sak.
I vår sak veier som nevnt allmennpreventive hensyn tungt ved straffutmålingen. Men også individualpreventive hensyn har en viss vekt i denne saken. Verken A eller B virket i den nærmeste tiden etter hendelsen å ta inn over seg alvoret av handlingene. Basert på det som fremgår av meldinger, bilder og videoer delt på sosiale medier i etterkant virket det først og fremst som om de syntes det var kjedelig at festen var blitt avbrutt, og oppgitt over at noen andre hadde åpnet dørene til aggregatrommet. Noen erkjennelse av at deres egne handlinger vår årsak til den faren som var skapt er det lite spor av. Det ble også nokså raskt snakket om mulighetene for å arrangere nye fester av liknende type. Dette på et tidspunkt hvor både de og mange andre hadde ligget på sykehus til behandling, og må ha vært kjent med hvor alvorlige konsekvensene faktisk var. Og at det også kunne gått enda verre.
Retten har vært i tvil om den konkrete fastsettelsen av straffen i vår sak. På bakgrunn av momentene som er gjennomgått ovenfor – lovbestemmelsen selv, uttalelsene i forarbeidene og eksemplene fra rettspraksis – antar retten at utgangspunktet for straffen for overtredelsen av straffeloven § 239 bør være fengsel i 1 år og 6 måneder.
Retten mener at det i utgangspunktet ikke er grunn til å fastsette straffen ulikt for de to tiltalte. A fremstår riktignok som den med det største initiativet, og den som i størst grad hadde regi på arrangementet. Men Bs bidrag har også vært betydelig, og basert på bevisene i saken synes også hans ønske om å arrangere festen å ha vært sterkt. Om A var den som foreslo bruk av aggregater først, var B likefullt innforstått med dette i lang tid før festen ble arrangert, og han bidro aktivt i diskusjonen om plassering av aggregatet og vurderingene som ble gjort i den forbindelse.
Domfellelsen for overtredelsen av straffeloven § 280, tiltalens post III gjelder uaktsom forvoldelse av skadene på C og D. Strafferammen er fengsel inntil 3 år. Hovedregelen er at brudd straffes med ubetinget fengsel, jf. Rt-2013-1325. De fleste eksemplene fra rettspraksis gir anvisning på relativt korte ubetingede fengselsstraffer. Retten viser til Rt-2006-535, Rt-2009-6 og Rt-2013-312, og antar at straffen isolert sett for de to overtredelsene av strl. § 280 ville vært omkring 3 måneders fengsel.
Strafferammen for overtredelser av brann- og eksplosjonsvernloven § 42 tredje ledd, tiltalens post I, er bøter eller fengsel inntil 2 år. I vår sak dreier det seg om graverende brudd, og bruddene må anses forsettlige.
Igjen er det vanskelig å finne rettspraksis som gjelder saksforhold som ligner på vår sak. Det er en del eksempler på at straff er fastsatt til omkring 30 dager ved brudd, men i de eksemplene som er trukket fram for retten har det etter rettens vurdering dreid seg om mindre alvorlige brudd enn i vår sak. I vår sak fantes det overhodet ikke noe brannslukningsutstyr eller noen andre tegn til tiltak for å sikre i tilfelle brann eller behov for evakuering. Særlig var mangelen på rømningsveier alvorlig, som i kombinasjon med gassutslipp fra aggregatene hadde et svært stort skadepotensial. Den eneste åpningen til bunkeren var ca. 1x1 meter stor, og man måtte klatre på en stabel av paller og noe treverk for å komme inn og ut. Etter rettens syn tilsier disse forholdene at straffen isolert sett fastsettes til fengsel i 2 måneder for overtredelsene beskrevet i post I.
Strafferammen for overtredelse av straffeloven § 268, uberettiget adgang, er bøter eller fengsel inntil 2 år. Retten antar at dette forholdet isolert sett ville blitt straffet med en bot eller en kortere ubetinget fengselsstraff. Det legges vekt på at de tiltalte ikke bare gikk inn selv, men inviterte 100-200 personer til en fest der.
Som det fremgår av det som er gjennomgått ovenfor tar retten utgangspunkt i at straffen for overtredelsen av straffeloven § 239 i dette tilfellet tilsier fengsel i 1 år og 6 måneder. I tillegg til dette skal det legges til straff for de øvrige forhold, etter alminnelige straffutmålingsprinsipper. Etter rettens vurdering skal dette tillegget være på 3 måneder, som gir en samlet straff på 1 år og 9 måneder for begge de tiltalte.
Det er ikke skjerpende omstendigheter ut over det som er gjennomgått ovenfor.
Begge de tiltalte har delvis erkjent straffeskyld, noe som i utgangspunktet tilsier en viss straffereduksjon, jf. straffeloven § 78 bokstav f. Tilståelsene knytter seg imidlertid kun til de mindre alvorlige forholdene i tiltalen, som uberettiget adgang til bunkeren og delvis brudd på brann- og eksplosjonsvernloven. Dette er forhold som i den samlede straffutmålingen har svært begrenset vekt. Fradraget i den samlede straffen for tilståelse settes derfor til 1 måned. Retten legger til at den mener det ikke er grunnlag for ulikt fradrag for de to tiltalte.
Det har gått omkring 2 år og 3 måneder fra de straffbare handlingene til hovedforhandlingen. Dette er i seg selv nokså lang tid, men etterforskningen har vært tidkrevende og involvert en rekke personer. Etterforsker har også redegjort for at det har vært utfordrende å etterforske saken, da mange av vitnene og tidligere siktede har vært svært tilbakeholdne med å gi informasjon. Basert på forklaringen fra etterforsker mener retten at etterforskningen har vært gjennomført med den fremdrift og effektivitet som forventes i en sak som dette. Saken ble deretter påtaleavgjort innen rimelig tid. Det har tatt noe tid å få saken opp for retten, fra den ble sent til beramming i april 2022. Dette gir grunnlag for et visst fradrag i straffen. Retten reduserer straffen med 2 måneder, i tråd med aktors forslag.
Straffen blir etter dette fengsel i 1 år og 6 måneder for både A og B.
A har etter handlingene vår sak gjelder blitt ilagt straff i to andre saker. Den 3. januar 2022 er han gitt et forelegg på 10 000 kroner, subsidiært 20 dagers fengsel, for overtredelse av straffeloven § 181 første ledd, ordensforstyrrelse. Den 19. juni 2022 er han gitt et forelegg på 11 000 kroner, subsidiært 22 dagers fengsel, for overtredelse av vegtrafikkloven, kjøring uten gyldig førerkort. Sistnevnte er han også straffet for tidligere.
Det følger av straffeloven § 82 at det ved straffutmålingen i vår sak skal tas hensyn til hva den samlede straffen for alle forholdene passende ville vært. A skal få samme samlede straff som han ville fått om alle forhold var pådømt samtidig. Slik det kort er redegjort for under pkt. 4.6 ovenfor innebærer det i praksis at den samlede straffen blir lavere enn om forholdene avgjøres hver for seg.
Dersom de to forholdene fra januar og juni var blitt pådømt i vår sak, antar retten at det ville ført til et tillegg i straffen på 1 måned, da straff i den størrelsesorden som er aktuelt i vår sak bare kan utmåles i hele måneder. Det er ikke helt opplagt hvordan dette skal holdes opp mot to bøter etter § 82. Summen av de subsidiære fengselsstraffene, 42 dager, kan gi noe veiledning. De utgjør 42 dager. Da det som nevnt bare utmåles straff i hele måneder, og samtidig pådømmelse ville ført til en måned lenger straff, har retten kommet til at As straff i denne dommen skal forbli 1 år og 6 måneder.
Aktor har nedlagt påstand om inndragning overfor A av et DJ mixebord av merket Pioneer og to stk. kabler med rødt/grått støpsel (beslag journal nr. 2020/14217-201, løpenummer 1 og 6), i medhold av straffeloven § 69 til fordel for statskassen, jf. § 75 første ledd. A har ikke hatt innvendinger til inndragningskravet.
Inndragning etter straffeloven § 69 første ledd bokstav c er aktuelt for gjenstander som «har vært brukt eller bestemt til bruk ved en straffbar handling». Etter bestemmelsens tredje ledd skal det ved avgjørelsen legges vekt på om inndragning er «påkrevd av hensyn til en effektiv håndheving av straffebudet, og om den er forholdsmessig». Retten mener de nevnte vilkårene for inndragning er oppfylt.
De fornærmede i saken, C og D, har begge krevd erstatning for økonomisk tap og ikke-økonomisk tap. Retten nevner for helhetens skyld at krav om tapt inntekt og menerstatning ikke er tatt med i saken, da det er behov for nærmere utredning før slike tap er tilstrekkelig klarlagt.
Vilkårene for erstatning for økonomisk tap er at det foreligger et ansvarsgrunnlag, et økonomisk tap og at det er årsakssammenheng mellom ansvarsgrunnlaget – her de tiltaltes handlinger – og tapet. Tapet må også være påregnelig. Ansvarsgrunnlaget for slik erstatning er at skadevolder har handlet uaktsomt. Retten mener det vilkåret er oppfylt, og viser til vurderingen av skyldspørsmålet for post II og III ovenfor. Retten kommer tilbake til utmålingen nedenfor.
Vilkårene for erstatning for ikke-økonomisk tap, oppreisningserstatning, følger av skadeserstatningsloven § 3-5. De tiltalte må ha handlet forsettlig eller grovt uaktsomt. Som det fremgår av rettens vurdering av skyldspørsmålet, mener retten at de to tiltalte har handlet grovt uaktsomt med hensyn til overtredelsene av straffeloven § 239 og 280, jf. tiltalens post II og III. Når det gjelder krav om årsakssammenheng er det uttalt i HR-2019-497-A at «Det er ikke et vilkår for å tilkjenne oppreisning at skadefølgene omfattes av den grove uaktsomheten, men tilstrekkelig at disse er påregnelige.»
Ved utmåling av oppreisningserstatning legges det tradisjonelt vekt på «handlingens objektive grovhet, skadevolderens skyld, fornærmedes subjektive opplevelse av krenkelsen og arten og omfanget av de påførte skadevirkninger», jf. blant annet Rt-2011-769. Det følger videre av Rt-2012-1773 at konsekvensene for de skadelidte er viktig i vurderingen: «Videre fremgår det av en del nyere høyesterettspraksis at det sentrale formålet bak oppreisningserstatningen i dag er kompensasjon til offeret... Etter mitt syn må dette medføre at konsekvensene for de skadelidte får en mer sentral plass i vurderingen, mens handlingens objektive grovhet vil telle noe mindre.»
A og B vil være solidarisk ansvarlige for erstatningen, både for økonomisk tap og oppreisning, jf. skadeserstatningsloven § 5-3.
Med disse utgangspunktene skal retten nedenfor vurdere kravene fra de fornærmede og utmåle oppreisningserstatningen.
C har krevd erstatning for økonomisk tap med kr. 4 728, som gjelder tap av en ryggsekk, en jakke, et sett ear pods, en powerbank og noen ladekabler. De tiltalte har akseptert erstatningskravet og årsakssammenhengen, forutsatt at det forelå ansvarsgrunnlag. Retten legger derfor kravet til grunn, og idømmer erstatning for beløpet.
Ved utmålingen av oppreisningserstatningen har retten, med utgangspunkt i de momentene som er gjennomgått fra rettspraksis ovenfor, lagt særlig vekt på de store konsekvensene handlingen fikk for C. Retten viser til beskrivelsen i tiltalen, hvor det fremgår at C fikk «en hjerneskade som innebar betydelig nedsatt evne til innlæring av ny informasjon både verbalt og visuelt, samt vansker med fortolkning av synsinformasjon. Han var innlagt for behandling og rehabilitering på Oslo universitetssykehus fra 30. august 2020 til 28. september 2020, og på Sunnaas sykehus fra 28. september 2020 til 25. november 2020. Per 4. oktober 2021 hadde han fortsatt nedsatt visuell korttidshukommelse som innebar vansker med fortolkning av visuell informasjon, visuell hukommelse og psykomotorisk tempo.»
Selv om situasjonen beskrevet i tiltalen var per oktober 2021, oppfatter retten C’ forklaring, helsedokumentasjonen som er fremlagt i saken og forklaringer fra vitner som kjenner ham godt at situasjonen på hovedforhandlingstidspunktet langt på vei er lik. Det har vært noe bedring, men skadene han er påført er utvilsomt alvorlige, og mest sannsynlig varige.
I et tilfelle som dette må handlingenes objektive grovhet få noe mindre betydning. Det er imidlertid av en viss betydning at de tiltalte ikke har handlet forsettlig.
Bistandsadvokatene har anført at oppreisningen bør fastsettes til omkring kr. 300 000-350 000 for både C og D. Det er ikke etablert noe standardisert nivå for oppreisningserstatning for tilfeller som dette. Det bør imidlertid være en viss sammenheng mellom straffen som idømmes og erstatningens størrelse.
Selv om det ikke er sammenlignbart med vår sak nevner retten at den standardiserte oppreisningserstatningen for voldtekt nå er to ganger grunnbeløpet i folketrygden, per i dag omkring kr. 220 000, jf. HR-2022-980-A. I vår sak er handlingens objektive grovhet mindre, men konsekvensene for de fornærmede er likevel store og langvarige. I Rt-2012-1773, som gjaldt forsøk på drap, er det i avsnitt 30 nevnt hvordan nivået for oppreisningserstatning ved legemskrenkelser varierer mye, og gitt eksempler på dette. I avsnitt 31 er det også pekt på at prisstigning og straffskjerpelse for samme type forbrytelser kan tas med i vurderingen. Ved sammenligning med eldre rettspraksis er dette relevant i vår sak, både hva gjelder prisutviklingen i samfunnet og at strafferammen for overtredelsene av straffeloven § 239 er vesentlig hevet.
På bakgrunn av momentene nevnt ovenfor mener retten at oppreisningserstatningen til C skjønnsmessig bør settes til kr. 250 000.
D har krevd erstatning for økonomisk tap med kr. 42 000, som gjelder tre måneders husleie i oppsigelsestiden for boligen han leide i Oslo. Han kunne ikke bo der etter hendelsen på grunn av skadene han fikk. Kravet og årsakssammenhengen er ikke bestridt, og retten legger det til grunn. A og B idømmes solidarisk erstatningsansvar for beløpet.
Når det gjelder oppreisning viser retten til vurderingen for C ovenfor. Skadene de to er påført har store likhetstrekk, selv om det er visse forskjeller. I tiltalen er det beskrevet at D «fikk en hjerneskade som innebar betydelig nedsatt evne til innlæring og hukommelse for både verbalt og visuelt materiale. Han var innlagt og ble behandlet ved Oslo universitetssykehus fra 30. august 2020 til 14. september 2020, og deretter ved Sykehuset Innlandet HF fra 14. september 2020 til 30. september 2020. Han var 100 % sykemeldt t.o.m. desember 2020. Per 16. september 2021 hadde han kognitive svekkelser av hukommelse, redusert evne til igangsetting av aktiviteter, økt trettbarhet og konsentrasjonsvasker, som antas å være varig.»
Som for C er situasjonen beskrevet i tiltalen per oktober 2021, men retten forstår også Ds egen forklaring, helsedokumentasjonen og vitneforklaringer slik at situasjonen på hovedforhandlingstidspunktet langt på vei er som i 2021. Det har vært noe bedring, men skadene han er påført er alvorlige, og mest sannsynlig varige.
Retten mener oppreisningserstatningen bør fastsettes til samme nivå som for C, til kr. 250 000. Retten viser for øvrig til begrunnelsen for fastsettelsen av oppreisningen for C gitt ovenfor.
Dommen er enstemmig, og retten avsier dom med følgende
DOMSSLUTNING
Straffekravene: 
A, født [00.00.1994], dømmes for overtredelse av
til fengsel i 1 år og 6 måneder, jf. straffeloven § 79 bokstav a og § 82. 
B, født [00.00.1996], dømmes for overtredelse av
til fengsel i 1 år og 6 måneder, jf. straffeloven § 79 bokstav a. 
Inndragningskravet: 
I medhold av straffeloven § 69 inndras et DJ mixebord av merket Pioneer og to stk. kabler med rødt/grått støpsel (beslag journal nr. 2020/14217-201, løpenummer 1 og 6 til fordel for statskassen, jf. § 75 første ledd. 
Erstatningskravene: 
A og B, som solidarisk ansvarlige, betaler erstatning for økonomisk tap med 4 728 kroner til C innen to uker fra forkynning av dommen. 
A og B, som solidarisk ansvarlige, betaler oppreisningserstatning med 250 000 kroner til C innen to uker fra forkynning av dommen. 
A og B, som solidarisk ansvarlige, betaler erstatning for økonomisk tap med 42 000 kroner til D innen to uker fra forkynning av dommen. 
A og B, som solidarisk ansvarlige, betaler oppreisningserstatning med 250 000 kroner til D innen to uker fra forkynning av dommen. 
Saken gjelder spørsmål om overtredelse av ulike straffebestemmelser i tilknytning til en fest i et nedlagt tilfluktsrom, omtalt som «bunkeren», på St. Hanshaugen i Oslo den 29-30. august 2020. Retten skal i dette innledende punktet gjennomgå noe bakgrunnsinformasjon som oppfattes å ikke være omtvistet, før retten skal gå inn i den konkrete vurderingen av forholdene tiltalen gjelder.
Den 12. mars 2020 ble det innført en rekke restriksjoner i Norge på grunn av utbruddet av Covid 19. Blant annet ble det bestemt at utesteder måtte stenge kl. 2400, og det ble gitt begrensninger for hvor mange personer som kunne delta på arrangementer. De tiltalte har forklart at de var preget av restriksjonene, men at de likevel forsøkte å få til sosiale sammenkomster utover sommeren 2020.
A og B kjente hverandre noe fra før, men først våren 2020 ble de godt kjent med hverandre. De var også mye sammen med flere andre personer denne tiden, og det utviklet seg en større vennegjeng som møttes ganske ofte. Vennegjengen hadde noen fester i parker i Oslo, og flere av dem var også med på en mye omtalt fest på en byggeplass på Solli plass i slutten av juli 2020. A var DJ på denne festen, og retten forstår det slik at også B deltok i organiseringen.
Det ble opprettet en gruppe på Snapchat som flere i vennegjengen var med i, kalt «Direktoratet for rusmisbrukere». Gruppen ble blant annet brukt til å planlegge ting de ville gjøre sammen, og retten vil komme tilbake til meldinger sendt i gruppen senere.
Vennegjengen var første gang i bunkeren på St. Hanshaugen omkring månedsskiftet juliaugust. De hadde først vært hos B på en grillfest. Av hensyn til naboene måtte de avslutte grillfesten i 23-24-tiden. A var blitt oppmerksom på bunkeren ved at han tilfeldig oppdaget den en gang han gikk forbi inngangen. Vennegjengen bestemte seg for å gå dit for å fortsette festen. De tok med seg en Soundbox, en batteridrevet høyttaler, og brukte mobiltelefoner til lys. B har forklart at bunkeren var godt egnet for en fest fordi de ikke forstyrret noen, og at de var omkring 20 stykker der inne denne første gangen.
Bunkeren, eller fjellanlegget som det også er omtalt som, består av flere tuneller. Totalt er hele tilfluktsrommet på ca. 856 kvm og på 1904 kubikkmeter. Takhøyden varierer mellom ca. 5 meter og 2,2 meter, men i hovedsak antar retten at takhøyden er omkring 4 meter. Retten nevner dette kun for illustrasjon, det er foretatt nøyaktige målinger av hele fjellanlegget. Fjellanlegget var tidligere brukt som tilfluktsrom. For oversiktens skyld setter retten inn en skisse over fjellanlegget, med nummerering av de ulike delene, som retten også vil vise til senere i dommen:
Etter festen i bunkeren nevnt ovenfor, og før festen vår sak gjelder, sonet A en dom på 21 dagers fengsel med såkalt «fotlenke». B og andre brukte i samme periode bunkeren som festlokale ved flere anledninger. Ved samtlige ble det imidlertid brukt batteridrevne høyttalere, ikke strøm produsert med aggregat.
Mens A sonet, planla han å holde en større fest i bunkeren etter at soningen var ferdig.
Det er sikret en rekke meldinger fra de tiltaltes og ulike vitners telefoner som belyser dette. Den 2. august er det sendt meldinger mellom A og vitnet E hvor det fremgår at man hadde begynt å legge planer for en større fest. E skrev, antakelig i tilknytning til en tidligere fest: «Ja det ble helt nydelig... Det er sant, får ta det igjen senere. Rigge opp med strøm og mer lys...» A svarte E: «Yes! Har sett på mye allerede ... Så vi må bare leie et ganske saftig aggregat ... Fikse litt på inngangen også er det goood»
Nettleserhistorikken fra As telefon viser også at det i perioden fra slutten av juli til første del av august ble gjort søk på sider som viser skjulte steder i Oslo som bunkere og grotter. Det ble videre søkt på tilfluktsrom, rave party, lys og aggregater. A opprettet også et notat med overskriften «Rave Cave», hvor det ble satt opp et slags budsjett for ulikt utstyr med tilhørende priser.
Det ble på et tidspunkt opprettet et arrangement på Facebook med tittelen «Rave Cave X Release Party X Ks Birthday» Retten legger til grunn at A opprettet arrangementet. Uttrykket «release party» er blitt forklart i blant annet meldinger fra A med at han skulle feire at soningen med fotlenken var over. Flere venner og bekjente ble også invitert via andre digitale plattformer og sosiale medier.
Den 13. august 2018 var flere av vennegjengen på en grillfest hjemme hos en av dem, F. Begge de tiltalte var til stede, samt flere av deltakerne på festen vår sak gjelder. På grillfesten ble det snakket om festen, noe retten vil komme tilbake til under vurderingen av skyldspørsmålet.
Det var også mer meldingskorrespondanse fremover mot festen, som retten kommer tilbake til. Dagen før festen, fredag 28. august, ble det hentet lyd- og lysutstyr av A og andre. De tenkte i utgangspunktet å lagre dette hos B fram til neste dag, men da noe av utstyret var for stort, ble det kjørt bort til bunkeren samme kveld. Både B og A deltok, sammen med noen andre.
På dagen for festen, lørdag 29. august, ble ytterligere utstyr leid inn og kjøpt, kjørt til bunkeren og båret inn. Det dreide seg blant annet om paller som ble benyttet til å lage en provisorisk trapp og scene, to aggregater, skjøteledninger, glowsticks mv.
De to aggregatene ble plassert i et rom innerst i bunkeren, rom nr. 11 på figuren ovenfor. Rommet er omtalt som «aggregatrommet». Selve festen skulle foregå i en av de tverrgående tunellene, markert som nr. 7 på figuren. Avstanden fra aggregatrommet til begynnelsen av denne tunellen var ca. 33 meter, mens det var ytterligere ca. 20 meter inn til stedet hvor musikkanlegget sto. Det ble trukket skjøteledninger fra aggregatene til tunellen hvor festen skulle foregå, og lyd- og lysutstyr mv. ble koblet til.
Det var ikke belysning andre steder i bunkeren. Veien fra inngangen og inn til festrommet ble vist med «glowsticks» som var limt på veggen. Det var også laget et skilt hvor det sto «Rave Cave», hengt over inngangen til en sluse, rom nr. 2 på figuren. Dette hang synlig fra stedet folk kom inn i bunkeren, benevnt «hovedinngang» på skissen. Inngangen var en mindre åpning i det som tidligere hadde vært hovedinngangen, og åpningen målte 96x105 cm. For å komme ned på gulvet i bunkeren måtte deltakerne klatre ned på en trebjelke og videre ned på den provisoriske trappen av paller.
Det er noe uklarhet omkring når festen egentlig startet. I denne sammenheng er det tilstrekkelig å anslå det til at de som rigget opp lyd og lysutstyr og aggregater antakelig kom omkring eller noe før kl. 2200. Øvrige festdeltakere kom noe spredt, men det synes som at mange ankom mellom kl. 2300 og 2400.
I «festrommet», nr. 7 på skissen, var det satt opp en enkel scene med DJ-bord, høyttalere og en laser/lyskaster. Det synes å være enighet om at det var A som var DJ og styrte musikken, og at B styrte laseren/lyset. De fleste deltakerne befant seg i denne delen av bunkeren mens festen pågikk.
Aggregatene var som nevnt plassert innerst i grotten, nr. 11 på skissen. Det var to aggregater. Det største sto i et rom innerst mot den tidligere nødutgangen. Nødutgangen var avstengt, men det var en liten åpning i murveggen på 12,5x17 cm, med 50 cm dybde. Det andre aggregatet sto nærmere døren mellom rom nr. 11 og en sluse, rom nr. 10 på skissen. Retten legger til grunn at ingen av disse dørene var lukket, da de dels var falt av en hengsel og dels var rustet fast. Kablene fra aggregatene ut av rom nr. 11 var også lagt gjennom døråpningene til slusen, rom nr. 10.
Døren inn til slusen, rom nr. 10, sett fra den delen av bunkeren festen foregikk i lot seg lukke, men var ikke helt lukket på grunn av kablene som gikk gjennom. Retten legger imidlertid til grunn, basert på forklaringene fra tiltalte og vitner samt foto av rester av søppelsekker, lim og tape, at denne døren var forsøkt tettet omkring tidspunktet festen startet. Bevisførselen tyder imidlertid på at det ikke tok lang tid før noen fjernet denne tettingen, åpnet døren og gikk videre inn mot aggregatrommet. Uten at det er av vesentlig betydning forstår retten det slik at dette dels skyldtes at folk måtte på do – det var ingen toaletter i kulverten – og dels utforsket bunkeren av nysgjerrighet.
Et vitne har blant annet forklart at hun var inne i aggregatrommet kl. 2342 på kvelden den 29. august. Et annet vitne har forklart at hun brukte aggregatrommet som toalett, og at det ut fra når hun var tilstede på festen må ha vært en gang mellom kl. 2400 og 0030. Andre vitner har forklart at de så folk komme ut av aggregatrommet omkring kl. 0130, og at det da lå en bevisstløs person på gulvet. Vedkommende ble båret ut. De eksakte tidspunktene er ikke av avgjørende betydning for avgjørelsen, men de nevnte forklaringene gjør at retten mener det ikke er tvilsomt at den «forseglingen» som ble gjort av døren inn mot slusen før aggregatrommet må ha blitt brutt allerede tidlig under festens forløp.
På et tidspunkt omkring kl. 0330 begynte lyset og lyden fra musikkanlegget å «fuske». B har forklart at han da gikk mot aggregatrommet for å sjekket om noen hadde tuklet med ledningene eller om det var noe annet som førte til at strømmen ikke fungerte normalt. Han så da en person ligge utenfor inngangen til slusen, dvs. før inngangen til rom nr. 10 på skissen. Inne i aggregatrommet (nr. 11) så han ytterligere en person ligge besvimt på gulvet som han forsøkte å dra ut. Det kom en jente inn og fortalte at det var flere besvimte der, før hun også besvimte. B tok tak i henne og dro henne ut på utsiden av slusen, mot rom nr. 9. Han løp deretter til A og sa de måtte avslutte festen. Han, A og flere andre forsøkte deretter å hjelpe til med å bære bevisstløse personer ut.
Politiet fikk melding om flere omtåkete personer utenfor bunkeren ca. kl. 0347, og det ble sendt flere patruljer og ambulanser til stedet. To av de første politibetjentene på stedet gikk inn i bunkeren og hjalp til med å evakuere bevisstløse og andre, før de selv forsto at de ikke kunne oppholde seg lenge der inne. Brannvesenet ble tilkalt, og røykdykkere overtok arbeidet nede i bunkeren. Det var også personer fra politiets beredskapstropp med eget pusteutstyr der nede. Røykdykkerne ankom kl. 0407, og bunkeren var gjennomsøkt og tom kl. 0419. Til sammen ble det sendt 14 politipatruljer, 10 ambulanser, 1 legebil og 5 brannbiler til stedet for å bistå.
Det ble gjort enkelte gassmålinger på ulike steder i bunkeren. Dette vil retten komme nærmere tilbake til senere. Her nevnes kun at det først ble målt 16,6 % oksygen i aggregatrommet, mot ca. 21 % som er normalnivået i luften. Det ble også målt så høye nivåer av karbonmonoksid (CO) i aggregatrommet at de oversteg målekapasiteten til de apparatene som var tilgjengelige på stedet på det tidspunktet, 2 000 ppm (parts per million).
26 personer ble kjørt til Ullevål sykehus for undersøkelse og behandling. Utenfor bunkeren og på vei til sykehuset ble de gitt behandling med ren oksygen. Ved ankomst på sykehuset var flere fortsatt bevisstløse. Andre hadde nedsatt bevissthet, men vurderte det selv slik at de hadde vært helt bevisstløse en eller flere ganger i løpet av hendelsen. To ble lagt på respirator, fem på intensivbehandling og seks ble behandlet i trykktank med ren oksygen. Ut over de nevnte var det også en rekke andre festdeltakere som ble sendt til legevakt for undersøkelse for karbonmonoksidforgiftning etter festen.
Retten vil nedenfor først gå noe inn på de sakkyndige vurderingene som er gjort i tilknytning til saken, dels brannsakkyndige og dels medisinske. Deretter vil retten behandle skyldspørsmålet for de ulike postene i tiltalen, for så å vurdere straffutmålingen. De to personene som fikk mest alvorlige skader etter hendelsen er fornærmede i straffesaken og har fremmet erstatningskrav. Disse vil retten behandle avslutningsvis.
Retten har fått forklaringer fra Frode Michaelsen fra Brann og redningsetaten i Oslo («OBRE»), som også har avgitt brannsakkyndig uttalelse 8. desember 2020. Videre har retten hørt forklaring fra Lars Magne Hoftun, daværende vakthavende stabssjef og beredskapsrådgiver i OBRE. Hoftun hadde ansvaret for den operative delen av OBREs sakkyndige vurdering. Overlege ved OUS Fridthjof Heyerdahl har forklart seg om karbonmonoksidforgiftning. Retten vil nedenfor gjennomgå noen sentrale temaer fra deres forklaringer, som retten oppfatter at ikke er omtvistet.
Frode Michaelsen har forklart seg om blant annet gassmålingene som ble gjort av brannvesenets kjemikaliedykkere på stedet. Denne natten hadde ikke brannvesenet tilgang til sine vanlige måleapparater for CO, og lånte derfor et instrument av ambulansepersonellet på stedet. Dette kunne imidlertid ikke måle høyere konsentrasjoner av CO, karbonmonoksid, enn 2 000 ppm, og resultatene av målingene må ses i lys av det. Det ble senere gjort en rekonstruksjon hvor andre måleapparater ble brukt, som retten skal komme tilbake til.
Retten siterer fra deler av Michaelsens rapport om de første målingene:
Rundt klokken 04.20, etter at det livreddende søket var fullført, iverksatte brannvesenets kjemikaliedykkere detaljerte gassmålinger av oksygen (O2) og karbondioksid (CO2).
...
Etter de innledende målingene, ble det gjennomført nye målinger med ambulansetjenestens Dräger X-am 5600, som kan måle CO-konsentrasjoner i spennet fra 0 til 2000 ppm. Under målingene ble det registrert jevnt stigende CO-verdier fra inngangsområdet og videre innover i fjellanlegget. Fra og med inngangen til slusen til aggregatrommet (til høyre for punkt 10 i illustrasjon 1) oversteg CO-verdiene instrumentets måleområde, det vil si at det var over 2000 ppm CO. I tidsrommet mellom 04.10 og 04.40 er det dermed dokumentert følgende minimums- og maksimumsverdier i aggregatrommet: O2: 17,7 % (min.)
CO2: 18 600 ppm (maks.)
CO: Minst 2000 ppm (maks.)
På bakgrunn av de lave oksygenverdiene kan man også fastslå at det har vært vesentlig høyere konsentrasjoner av CO og potensielt andre gasser. Mannskapene hadde imidlertid ikke måleinstrumenter til å dokumentere nøyaktig hvilke gasser og hvilke konsentrasjoner det er snakk om. De antok og forholdt seg likevel til at det var betydelig høyere konsentrasjoner med CO og NOX i aggregatrommet, selv om de ikke kunne påvise det med måleinstrumentene de hadde tilgjengelig.
I rapporten er det også inntatt en tabell som illustrerer hvordan kombinasjoner av ulike konsentrasjoner av CO og varigheten av eksponering kan føre til ulike symptomer og skader:​1
Tabell 2. Eksempel på terskelverdier som illustrerer hvilke konsentrasjoner og eksponeringsperioder som utgjør en helsefare.Konsentrasjonen er oppgitt i målenheten ppm (parts per million) og volumprosent. 10.000 ppm tilsvarer 1 volumprosent.
OBRE har i ettertid gjennomført et forsøk i fjellanlegget, for å forsøke å gjenskape forholdene under festen. Det ble da benyttet måleinstrumenter med mulighet til å måle høyere konsentrasjoner av CO enn man hadde tilgang til den 30. august 2020. Retten gjengir det mest sentrale fra rapporten om forsøket:
Drift av aggregatene i fem timer ble valgt fordi man tok utgangspunkt i at aggregatene hadde vært drevet i omtrent så lang tid under festen.
Retten nevner at politiet kort etter at festen ble avsluttet målte O2-verdier i aggregatrommet helt nede på 16,6 %, altså en del lavere enn det OBRE fikk ved sine målinger under forsøket. De sakkyndige har forklart at dette indikerer at innholdet av andre gasser, derunder CO, dermed mest sannsynlig var enda høyere på natten den 30. august enn OBRE målte under forsøket.
Michaelsen har også forklart seg om fjellanleggets branntekniske standard i forhold til gjeldende regelverk. Retten nøyer seg her med å slå fast at ikke noen krav til brannsikkerhet, derunder rømning, var oppfylt på det tidspunktet festen foregikk.
Lars Magne Hoftun har forklart seg om den vurderingen OBRE har gjort av risikoen for bla. personskade og død under festen. Det er utarbeidet en risikomatrise, inntatt nedenfor, hvor OBRE har vurdert sannsynligheten for at et tenkt scenario skulle oppstå og hvilken konsekvens det kunne få. Sannsynlighet og konsekvens er vurdert i grader fra 1 til 5, hvor 5 er høyest sannsynlighet og mest alvorlig konsekvens. Produktet av disse, eksempelvis 5 i sannsynlighet og 4 i konsekvens, gir risikoen – 20 i eksempelet.​1
Som det fremgår av matrisen, er det to scenarioer som fremsto som meget sannsynlige, med henholdsvis meget alvorlig og svært alvorlig konsekvens. Retten vil gjengi den nærmere vurderingen av disse to scenarioene fra rapporten:
Scenario 1, Akutt CO-forgiftning i aggregatrommet (korttidspåvirkning):
Beskrivelse:En eller flere personer tar seg inn i aggregatrommet, der det er så høye konsentrasjoner av CO at det medfører bevisstløshet og livsfare etter mindre enn fem minutters eksponeringsperiode. 
Vurdering:CO-konsentrasjon i aggregatrommet var etter all sannsynlighet over terskelverdier som er livstruende etter kort tids eksponering (over 16 000 ppm CO). Basert på forsøk og internasjonale studier antas konsentrasjonen å ha vært så høy som 20 000 ppm, hvilket innebærer bevisstløshet og livsfare etter få minutters eksponering. Scenariet anses derfor å være meget sannsynlig, og har likhetstrekk med den faktiske ulykkeshendelsen. Konsekvensen er vurdert å være meget alvorlige, men da kun for personen(e) som på eget initiativ tar seg inn i aggregatrommet, og dermed blir forgiftet av CO.
Scenario 3, CO-forgiftning i resten av fjellanlegget (timespåvirkning)
Beskrivelse: De høye gasskonsentrasjonene i aggregatrommet sprer seg sakte videre til resten av fjellanlegget, og medfører livsfare for personer som er andre steder i fjellanlegget, men da først etter en noe lenger eksponeringsperiode på rundt 60 minutter. 
Vurdering: Lavere CO-konsentrasjoner medfører helsefare ved lengre eksponeringsperioder, siden den sterke bindingen til hemoglobinet gjør at CO akkumuleres over tid. Etter en eksponeringsperiode på 60 minutter i luft med 1 000 ppm CO, vil man ha rundt 50 prosent Hb-CO i blodet. Dette medfører fare for koma, kramper, bevisstløshet og død. For at scenariet skal være mulig, må det derfor ha vært nok CO i aggregatrommet til at en hypotetisk jevn fordeling av CO til resten av fjellanleggets luftvolum vil overstige terskelverdien på 1 000 ppm. Etaten mangler eksakte volumberegninger av fjellanlegget. Et anslag er at fjellanlegget utgjør 2 000 m3 totalt, og at aggregatrommet utgjør 150 m3. Dersom man legger til grunn 150 m3 med en CO-konsentrasjon på 20 000 ppm, vil gjennomsnittskonsentrasjonen i hele anlegget bli 1500 ppm. Det antas derfor at det har vært nok CO i aggregatrommet, til at den også kan ha utgjort en helsefare ved 60 minutters eksponeringsperiode, om gassen hadde vært fortynnet i resten av anleggets luftvolum. En viktig forutsetning er at det må være en åpning eller utetthet mellom aggregatrommet og resten av anlegget. Brann- og redningsetaten kjenner ikke til om aggregatrommet var helt forseglet under festen, om dørene var lukket, eller når de eventuelt ble åpnet. Det branntekniske forsøket viste at CO-gassen spredte seg relativt sakte fra aggregatrommet til resten av fjellanlegget på grunn av den dårlige luftsirkulasjonen, og at det ville tatt rundt 20 minutter før man nådde 1 000 ppm i området like utenfor aggregatrommet. Man observerte likevel at personer i bevegelse førte til lokalt stor turbulens og spredning. Det er derfor rimelig å anta at festdeltakerne ville bidratt aktivt til gass-spredningen med sine bevegelser. En siste forutsetning for dette scenariet er at festen måtte fortsatt, mens gass-spredningen pågikk (døren sto oppe). CO-konsentrasjonen ville brukt tid på å nå helsefarlige konsentrasjoner utenfor aggregatrommet, og helsefaren ville inntrådt først etter en eksponeringsperiode på rundt 60 minutter. I kombinasjon med rus, røyking, teaterrøyk, og generelt dårlig luft, er det meget sannsynlig at luktfri og usynlig CO kunne spredt seg sakte inn i resten av fjellanlegget, uten at det hadde blitt oppdaget. Dette hadde derfor vært et langsomt utviklende ulykkesscenario, som først etter relativt lang tid ville fått synlige symptomer, i form av festdeltakere med kramper og bevisstløshet. Når disse symptomene først ville blitt synlige for de øvrige festdeltakerne, ville trolig disse også ha akkumulert livstruende – eller tett opptil livstruende – Hb-CO-verdier i blodet, uten å være klar over det selv. Konsekvensene er derfor vurdert til å være svært alvorlige, med potensiale for flere samtidig bevisstløse inne i fjellanlegget. Når faren hadde blitt oppfattet av festdeltakerne ville det oppstått utfordringer med rømming, i form av trengsel og svært utfordrende rømningsvei. Evakueringen av 100-200 festdeltakere gjennom det lille hullet, som var fjellanleggets eneste åpning, ville tatt lang tid. Samtidig ville trolig også rømningsarealene på innsiden av fjellanlegget hatt helsefarlige CO- verdier, som trolig ville ført til at flere festdeltakere ville blitt bevisstløse på vei ut. I tillegg ville brannvesenets innsatsmannskaper hatt problemer med å komme seg inn i anlegget, siden den eneste åpningen var blokkert av festdeltakere på vei ut. Det ville derfor tatt lang tid før nødetatene kunne evakuert de bevisstløse pasientene inne i anlegget, og deretter startet medisinsk behandling. Nødetatenes CO-målinger fra den aktuelle natta viser at det har vært mellom 25 og 260 ppm CO i rømningsveien like innenfor inngangen. De fleste forutsetningene for dette scenariet har derfor vært til stede. Heldigvis kom de fleste festdeltakerne seg ut, før eksponeringsperioden ble livstruende. Det vurderes imidlertid som meget sannsynlig at festdeltakerne ikke hadde oppfattet risikoen de var utsatt for, og derfor hadde fortsatt festen inntil kombinasjonen av livstruende CO-konsentrasjoner og eksponeringsperioder var nådd. Dette scenariet er vurdert å ha svært alvorlige konsekvenser, med potensielt flere titalls omkomne.
Hoftun forklarte for retten at hans vurdering var at dette scenariet, scenario 3, bare var noen få minutter fra å slå til, noe som også underbygges av de målingene av CO som ble gjort hos festdeltakere som ble kjørt til Ullevål sykehus.
Hoftun forklarte også at brannvesenet utvilsomt ville stengt fjellanlegget for folk på grunn av manglende rømningsveier alene. Kombinasjonen av CO-forgiftningen og manglende rømningsveier førte til en svært stor fare for alvorlig skade og at mange liv kunne gått tapt.
Overlege ved OUS Fridtjof Heyerdahl, med blant annet en doktorgrad om akutte forgiftninger, har forklart seg generelt om CO-forgiftning. Han forklarte seg også om sin kjennskap til den konkrete hendelsen i vår sak, da han ble tilkalt for å bistå sykehuset og legevaktene med råd den aktuelle natten.
Heyerdahl har redegjort for at CO tas opp i kroppen og fester seg til hemoglobinet i blodet slik at det blokkerer for transporten av O2, oksygen. CO-molekyler fester seg også andre steder i cellene i kroppen, i mitokondriene, hvor de gjør det samme. CO kan også føre til skader på nerveceller.
Konsentrasjonen av CO og hvor lenge man blir eksponert for den er sentralt for påvirkningen. Også relativt sett lav konsentrasjon av CO kan være farlig dersom man eksponeres over lengre tid. Retten viser også til tabellen i OBREs rapport om dette, inntatt ovenfor.
Heyerdahl forklarte at man anser nivåer av CO i blodet fra 20 % og oppover som alvorlig. Over 40 % anses som kritisk, og personer som har mistet livet som følge av CO-forgiftning har gjerne hatt konsentrasjoner fra omkring 50 % og oppover.
Den umiddelbare behandlingen for CO-forgiftning er å puste ren oksygen. Dette reduserer halveringstiden for CO i blodet betydelig i forhold til å puste vanlig luft. Bruk av trykktank tilsvarende 20 meters dyp, hvor trykket er 3 ganger så høyt som normalt, forkorter halveringstiden ytterligere.
I vår sak ble mange festdeltakere behandlet med ren oksygen på stedet og i ambulansene på vei til sykehuset. På sykehuset fortsatte denne behandlingen, og flere ble også behandlet i trykktank. Det ble tatt blodprøver av 26 pasienter og målt CO-verdier opp til 54 %, med andre ord potensielt dødelig mengde. De fleste var innlagt i 1-2 døgn, mens noen var til behandling i lang tid.
CO-forgiftning kan føre til død ved at cellene i kroppen ikke får nok oksygen og «kveles». Sekundæreffekter kan være at hjerte og hjerne får for lite oksygen til å fungere, som i sin tur kan føre til hjerteinfarkter eller arytmier, eller skader på hjernen.
En annen mulig effekt av høye nivåer av CO i kombinasjon med lave nivåer av oksygen som Heyerdahl forklarte om er en form for betennelsesreaksjon som fører til nedbrytning av polstringen av nerveceller. Slike skader kommer gjerne etter litt tid, normalt 1-7 døgn. Det kan føre til at hjernen ikke fungerer optimalt, og man kan oppleve konsentrasjonsproblemer, sviktende korttidshukommelse, koordinasjonsvansker mv. – såkalte nevropsykiatriske symptomer. En del personer som er moderat til alvorlig forgiftet får normalt slike symptomer.
Heyerdahl har i etterkant av hendelsen vår sak gjelder arbeidet med en studie for å kartlegge hvilke plager ulike personer hadde, og varigheten av dem. Symptombildet etter en uke eller to var at omkring en tredjedel var plaget over tid. Det dreide seg om hodepine, konsentrasjonsvansker, og en del opplevde at de husket litt dårligere enn før. Flere følte også at de prosesserte litt tregt, følte at de ikke var «helt med». De fleste har blitt en del bedre over tid.
Heyerdahl forklarte videre at andre studier tyder på at av de som har hatt CO-konsentrasjoner på 20-25 % og oppover får omkring en tredjedel senfølger i ulik grad. Av disse er det et fåtall som har vedvarende plager etter 6-12 måneder, de fleste blir friske. I vår sak er det i alle fall to personer, D og C, som mer enn 2 år etter hendelsen har betydelige plager, betegnet som hjerneskader.
På spørsmål om hvor nære man var å få dødsfall i forbindelse med festen den 29-30. august 2020 svarte Heyerdahl at man var «ganske nær». Basert på de konsentrasjoner som ble målt og hvor affisert enkelte var, vurderte han at det var snakk om bare noen minutter før de kunne fått hjertestans.
Tiltalens post II er den mest alvorlige i tiltalebeslutningen, og vurderingen av denne vil også ha betydning for vurderingen av flere av de andre postene. Retten vil derfor behandle post II først.
Retten vil også innledningsvis nevne at det har vært et tema at det kun er A og B som er tiltalt i saken, selv om også andre i større eller mindre grad var involvert i å arrangere festen. Retten ser ikke bort fra at også andre personer kunne ha et ansvar. Flere har tidligere vært siktet i saken, men sakene er henlagt på grunn av bevisets stilling. Dette er imidlertid ikke av betydning for rettens vurdering. Retten skal på bakgrunn av den tiltalen som er tatt ut kun vurdere om de to tiltalte har begått de handlingene de er tiltalt for, og om de hver for seg må anses å ha hatt nødvendig subjektiv skyld. Deres ansvar skal vurderes konkret og individuelt, og deres handlinger blir verken mer eller mindre straffverdige av om andre også kunne vært holdt ansvarlige.
Tiltalens post II gjelder brudd på straffeloven § 239 om allmennfarlig forgiftning. Bestemmelsen har følgende ordlyd:
Med fengsel inntil 15 år straffes den som tilsetter gift eller stoffer med tilsvarende virkning i næringsmidler eller andre gjenstander bestemt for alminnelig bruk eller salg, eller ved salg eller annen utbredelse av slike gjenstander volder allmenn fare for liv eller helse. På samme måte straffes den som ellers forårsaker forgiftning som medfører fare som nevnt. 
Uaktsom overtredelse straffes med fengsel inntil 6 år.
Det er siste setning i første ledd som er aktuell, altså å ha forårsaket «forgiftning» som medfører fare som nevnt i første setning. Den forgiftning det er tale om i vår sak er COforgiftning. Det er ikke tvilsomt at slik forgiftning gjennom luften rammes av bestemmelsen, jf. Ot.prp.nr.22 (2008–2009) s. 417.
Bestemmelsen krever også at det voldes «allmenn fare» for liv og helse. Om innholdet i dette kriteriet viser retten til Ot.prp.nr.22 (2008–2009) s. 416, og videre til Prop.120 L (2016-2017) s. 51 om bestemmelsen i strl. § 238 om allmennfarlig smittespredning. I den sistnevnte proposisjonen heter det at:
Det vil bero på en konkret og skjønnsmessig helhetsvurdering hva som kvalifiserer til «allmenn fare». Det er ikke tilstrekkelig at det oppstår fare for en enkelt persons liv eller helse. Den nedre grensen vil måtte etableres i rettspraksis, men det er ikke meningen å oppstille en særskilt streng norm for hva som kan utgjøre «allmenn fare for liv og helse».
I vår sak var det, forsiktig anslått, omkring 100 personer som var til stede på festen. Bevisførselen tyder på at det var flere, men det kom og gikk personer over et lengre tidsrom slik at det er vanskelig – men heller ikke nødvendig – å ta stilling til nøyaktig hvor mange som var der. Antallet var utvilsomt stort nok til at vilkåret om å volde «allmenn fare» er oppfylt.
Vilkåret om at det må dreie seg om fare for «liv og helse» er også oppfylt. Retten viser Ot.prp.nr.22 (2008–2009) s. 416, hvor det fremgår at
Så lenge forgiftningen vil kunne forårsake en helseskade, vil dette rammes. Noen krav til varighet eller omfang stilles ikke. Dette vil i stedet måtte tas hensyn til under straffutmålingen...
Videre må gjerningspersonen ha «forårsaket» den forgiftningen som har medført fare. I dette tilfellet var det å arrangere og gjennomføre festen ved bruk av aggregater innendørs som forårsaket forgiftningen. De tiltales roller og ansvar i den sammenheng skal retten vurdere nærmere nedenfor.
Det følger av § 239 annet ledd at ikke bare forsettlig, men også uaktsom overtredelse rammes. Alminnelig uaktsomhet er tilstrekkelig. Graden av uaktsomhet kan være av betydning for straffutmålingen, og også for spørsmålet om oppreisningserstatning.
Før retten går inn på den konkrete vurderingen av A og Bs ansvar skal den kort redegjøre for hva som ligger i skyldkravet uaktsomhet og grensen mot den strengere skyldgraden forsett.
Uaktsomhet er definert slik i straffeloven § 23:
Den som handler i strid med kravet til forsvarlig opptreden på et område, og som ut fra sine personlige forutsetninger kan bebreides, er uaktsom. 
Uaktsomheten er grov dersom handlingen er svært klanderverdig og det er grunnlag for sterk bebreidelse.
Forsett forutsetter bevissthet om at gjerningsbeskrivelsen i et straffebud overtres, og er definert i straffeloven § 22. Forsettet kan gå ut på at gjerningspersonen har overtrådt gjerningsbeskrivelsen med hensikt, har ansett det som sikkert eller mest sannsynlig at han gjør det, eller «holder det for mulig at handlingen dekker gjerningsbeskrivelsen, og velger å handle selv om det skulle være tilfellet.»
Dette siste alternativet av forsett kalles eventuelt forsett, og grenser nedad mot bevisst uaktsomhet. Uaktsomheten er bevisst der gjerningspersonen vet at han tar risiko, mens den er ubevisst der vedkommende ikke tenker på faremuligheten. Forskjellen mellom bevisst uaktsomhet og eventuelt forsett kan være liten. Men som formulert i Johs. Andenæs Alminnelig strafferett 6. utg. s. 239: «Det er forskjell på å akseptere en risiko og håpe det går bra, og å akseptere den samme risiko selv om den medfører et resultat som dekkes av et straffebud.»
Tiltalen gjelder uaktsom overtredelse, altså om de tiltalte har handlet i strid med kravet til forsvarlig opptreden på et område og om de ut fra sine personlige forutsetninger kan bebreides.
Den første delen av aktsomhetsvurderingen er objektiv, altså om handlingene avviker fra hva en kyndig og oppmerksom person ville gjort. Vurderingen må gjøres konkret og for den enkelte situasjon. Et moment som gjerne er sentralt er tidsmomentet, altså om gjerningspersonen hadde mye eller lite tid til å vurdere sine handlingsalternativer.
Den andre delen av aktsomhetsvurderingen er subjektiv, og tar hensyn til den enkeltes personlige forutsetninger. Denne vurderingen er først og fremst av betydning dersom konklusjonen på den objektive vurderingen er at gjerningspersonen har handlet i strid med krav til forsvarlig handlemåte. Spørsmålet er om det finnes individuelle unnskyldningsgrunner, jf. Andenæs s. 247. Men der man begir seg ut på et område man ikke har særlig kunnskap om på forhånd, kreves det normalt av en aktsom person at vedkommende gjør en viss innsats for å skaffe seg den kunnskap som er nødvendig for å operere trygt på det aktuelle området.
Uaktsomhet kan bestå i aktive handlinger, som i dette tilfellet å velge å bruke aggregat innendørs, ta stilling til plasseringen av det mv. Men unnlatelser kan også være uaktsomt, som å unnlate å foreta seg noe for å stoppe en pågående forgiftning.
Retten skal i det følgende vurdere om de to tiltalte må anses å ha overtrådt gjerningsbeskrivelsen i strl. § 239 ved uaktsomhet.
Retten mener på bakgrunn av bevisførselen at det er bevist ut over enhver rimelig tvil at A var en av initiativtakerne til festen, var pådriver for at festen ble gjennomført i bunkeren med blant annet bruk av aggregater innendørs, og at han ved uaktsomhet forårsaket forgiftning som medførte allmenn fare for liv og helse, jf. straffeloven § 239. Retten skal nedenfor begrunne dette nærmere. Retten vil først gjennomgå relevant faktum i tiden frem mot og under festen, og deretter vurdere dette opp mot de rettslige utgangspunktene som det er redegjort for ovenfor i pkt. 3.2.1. Retten nevner at det er ikke nødvendig at hvert enkelt moment er bevist ut over rimelig tvil, så lenge retten basert på den samlede vurderingen av bevisene er overbevist om tiltaltes skyld.
Som nevnt i gjennomgangen av sakens bakgrunn var det A av medlemmene i vennegjengen som oppdaget bunkeren. Han hadde vært sentral ved arrangeringen av den ulovlige festen på Solli plass i slutten av juli 2020, og planla festen i bunkeren mens han sonet en dom hjemme med fotlenke i august. Han ga festen navnet, blant annet inspirert av at han ville feire løslatelsen, og han fremsto i meldinger mellom de involverte som den som hadde regi på arrangementet.
Det ble tidlig klart at A mente at en fest med batteridrevne høyttalere, slik man hadde hatt første gang i grotten, ikke var godt nok. Han ønsket store høyttalere og lys, som krever mye strøm. Det fremgår av meldinger fra starten av august at A ønsket å bruke aggregater. Retten viser til meldingene mellom ham og E av 2. august 2020, sitert innledningsvis, hvor A skrev «Yes! Har sett på mye allerede ... Så vi må bare leie et ganske saftig aggregat ... Fikse litt på inngangen også er det goood».
A brukte utvilsomt en del tid på planleggingen av festen under hjemmesoningen. Det fremgår av søkehistorikk på nett og diverse meldinger at han planla å bruke lyd- og lysustyr, avtalte leie av dette, og også at han sørget for leie av aggregater. Han inviterte også en rekke personer. Det er ikke nødvendig å gjennomgå alt materialet som underbygger dette her i dommen, men noe tas inn for eksemplenes skyld.
Fra tidlig i august finnes det en rekke meldinger fra A til ulike personer på sms/imessage, Instagram, Messenger og Tinder hvor han forteller om festen og inviterer personer han melder med. Han inviterer dem også til å ta med seg venner. Noen av meldingene er som følger:
Den 25. august 2020 er det meldinger mellom A og selskapet 123lyd.no om leie av laser, stativer, lysmikser, røykmaskin, miksebord mv. Den 29. august 2020 meldte A med et firma om leie av aggregat: «Trenger et aggregat på 7-8 kW og han sa det var stengt men mulig å høre med deg. Kan stille i Drammen på kort varsel. Mvh. A». Samme dag handlet A, E, H og As lillebror også inn skjøteledninger, transformator og «gaffatape» fra Clas Ohlson.
At A hadde en ledende rolle for arrangementet fremgår også av en melding han sendte på Snapchat-grupppen «Direktoratet for rusmisbrukere» dagen før festen, dvs. den 28. august 2020: «Vi må hente utstyr i morgen mellom 15-18, noen må stille med førerkort og eventuelt leie bil. Og noen må beregne å legge ut 5k. Skjer ikke det, så blir det ikke fest. Punktum.»
Bruk av aggregat var også tema på grillfesten hos F den 13. august. Både A og B var til stede. Det var også H, vitne i saken. H hadde kunnskap om lyd og lys og bruk av aggregater fra tidligere, blant annet i tilknytning til russebusser.
H forklarte at han hadde vært tydelig overfor de andre på grillfesten om at aggregater måtte stå utendørs med god tilgang på frisk luft. H har forklart i retten at han delte denne informasjonen med A, men at han var usikker på hvor mye de andre fikk med seg. Til politiet forklarte H at han understreket viktigheten av at aggregatene ikke sto inne overfor alle deltakerne på grillfesten, også B. Retten mener hans forklaring til politiet må anses å ha størst vekt, selv om det naturligvis ikke er sikkert at alle på grillfesten fikk med seg alle detaljer H snakket om. H forklarte videre at det med CO ikke var noe sentralt tema, da han tok for gitt at alle forsto det.
H forklarte at det ble kjøpt inn lange skjøteledninger for 400 volt, og en transformator som skulle brukes til å endre spenningen til 230 volt inne ved musikkanlegget. H var opptatt av dette fordi aggregatet måtte stå langt unna, forutsetningsvis utendørs, og høy spenning motvirket tap av effekt. Retten mener Hs forklaring underbygger at A og B denne kvelden fikk kunnskap om risikoen ved bruk av aggregater som de eventuelt ikke hadde fra før.
Andre deltakere på grillfesten hos F har også forklart at lyd- og lysutstyr var tema, og at det ble snakket om å bruke aggregater. E bekreftet i politiavhør, riktignok noe forbeholdent, at H skal ha sagt at aggregater var farlige og måtte stå ute. E, som i avhør ikke ønsket å fortelle særlig mye om hvilke andre personer som var involvert eller som sto bak festen, valgte til slutt under sin forklaring i retten å fortelle at hans oppfatning var at det var A og B som hadde de mest sentrale rollene i å arrangere festen.
Vitnet G har også forklart seg om bruk av aggregater. G hadde noe erfaring med bruk av aggregater fra tidligere, og var kjent med at det var planlagt bruk av aggregater på festen i bunkeren. I en melding til B 23. august 2022 skrev han bla. «Btw. Tenkte på det aggregatet. Hvis vi fikser en slange. Så kan vi lede eksosen ut av grotta.» G har forklart at da han kom på selve festen spurte han A om de hadde fått ordnet med eksosrør. A skal da ha svart at «vi har fiksa det» eller liknende. I avhør har G også forklart at han tenkte at «A og B hadde de beste intensjonene med festen», hvilket tyder på at han oppfattet dem som hovedpersonene bak arrangementet.
Det var også meldinger mellom personene i vennegjengen på Snapchat-grupppen «Direktoratet for rusmisbrukere» om aggregatbruk. Meldingsloggen derfra er imidlertid ufullstendig, da meldinger fra personer som har forlatt gruppen har blitt borte før de kunne sikres av politiet. Meldingene er likevel med på å belyse spørsmålet om bruken av aggregater og hva de tiltalte har skrevet om dette. Meldingene er så vidt retten forstår fra festdagen, uten at det er avgjørende.
A skrev først: «Også setter vi aggregatet inn i det rommet med hull i veggen» Meldingen nedenfor i chatten er fra B, selv om det fremstår som nokså klart at det har vært minst en annen melding imellom som har blitt borte: «Om vi putter det inn i det innerste rommet så trenger vi ikke! Vi lokker døra og drar kablene gjennom hulla i veggen. Det er varmluft som kommer ut av aggregatet så det vil gå ut av det store hullet i inngangen uansett. Trenger bare gaffateip til å tette hullene som kablene går igjennom»
Det siterte viser etter rettens syn at både A og B på festdagen hadde et bevisst forhold til hvor aggregatet, eller aggregatene, skulle plasseres. Det som står om hull i veggen og bruk av tape mv. for å tette hullene underbygger også at de var klar over risikoen ved at eksos fra aggregatene spredte seg til resten av bunkeren.
Det fremgår også av kvitteringer fra Clas Ohlson fra 21. august at A handlet limpistol og limpatroner av typen Tec 7. Lim ble brukt til flere ting, blant annet å henge opp lys, men ble også brukt til forsøket på å tette rundt døren til slusen, rom nr. 10 på skissen. Hensikten var åpenbart å forsøke å hindre eksos fra aggregatene i å sive ut i resten av bunkeren. Dette underbygger et bevisst forhold til risikoen ved aggregatbruken.
Det er noe uklart hva som rent faktisk ble gjort for å tette rundt døren, men basert på bevisførselen legger retten til grunn at det ble tapet fast en eller flere svarte søppelsekker rundt den, og i tillegg brukt lim eller tetningsmasse av typen Tec 7.
Det har også vært et tema under bevisførselen om det ble diskutert å plassere aggregatene utenfor bunkeren. Basert på forklaringene til flere vitner som har deltatt i diskusjoner om dette mener retten at det er klart at årsaken til at aggregatene ble plassert innendørs var at man ikke ønsket at noen skulle oppdage dem, fordi det da var risiko for at festen skulle bli stoppet. Retten viser blant annet til forklaringene fra G, E og I.
Basert på det som er gjennomgått ovenfor, mener retten at A «handlet i strid med kravet til forsvarlig opptreden på et område» og at han «ut fra sine personlige forutsetninger kan bebreides», jf. gjennomgangen av de rettslige utgangspunktene i pkt. 3.2.1 ovenfor. Det må i utgangspunktet anses som allmennkunnskap at det er farlig å bruke et bensindrevet aggregat innendørs. A var 25 år på handlingstidspunktet, normalt oppegående, og må forventes å ha hatt slik kunnskap. Dersom han mot formodning ikke hadde det, var det uaktsomt å ikke skaffe seg den. Slik kunnskap var svært enkelt tilgjengelig og lett å forstå. Aggregatene var tydelig merket med advarsler. Bruksanvisningene inneholdt samme informasjon, og om bruksanvisningene ikke var tilgjengelige ville det sentrale om risikoen fremkommet ved et enkelt søk på internett. Tidsmomentet trekker i samme retning; festen foregikk nesten en måned etter at bruk av aggregat var nevnt første gang, og A hadde god tid til å gjøre eventuelle undersøkelser før aggregatet ble plassert og brukt innendørs. At han ikke selv – eventuelt – var med på å fysisk plassere aggregatet der det sto, er uten betydning.
Da festen først var i gang, var det videre uaktsomt av A å unnlate å gjøre noe for å stanse forgiftningen. Dette måtte i praksis vært gjort ved å stanse aggregatene og dermed festen, idet den begynte. Bakgrunnen viser imidlertid at dette ikke var aktuelt å gjøre for A, da bruk av aggregater for å gjennomføre festen med nok lyd og lys var vurdert i lengre tid, og han hadde tatt et bevisst valg om dette til tross for risikoen.
Når det gjelder forhold som kunne forebygge forgiftning, viser retten til at det ble gjort en enkelt tetting rundt døren mot aggregatrommet med plastsekker, tape og fugemasse. Det er mulig dette i alle fall i noen grad ville hindret forgiftning så lenge tettingen ikke ble brutt. Brannvesenets rekonstruksjon tyder på det. Det ville likevel vært livsfarlig å gå inn bak tettingen for å fylle bensin på aggregatet eller liknende, eller bære det ut dagen etter. Det sentrale i vår sak er imidlertid at tettingen åpenbart ikke var egnet til å hindre andre personer i å åpne døren og gå videre innover mot aggregatene, noe en rekke personer også gjorde fra ganske tidlig på festen. Dette førte igjen til akutt eksponering for høye konsentrasjoner av CO for dem som gikk inn, og også til at CO fra aggregatrommet strømmet inn i resten av fjellanlegget med den risikoen for timespåvirkning som er beskrevet av de sakkyndige i pkt. 2 ovenfor.
Ingen vitner som har forklart seg for retten hadde fått beskjed om at det var deler av bunkeren de ikke kunne gå inn i, eller noen annen informasjon om risiko. Det var heller ingen personer som holdt vakt eller passet på at dørene til aggregatrommet ikke ble åpnet. På en slik fest hvor det må legges til grunn at det var en del rusede personer, og heller ingen toaletter, var det klart påregnelig at noen ville gå inn i de ulike delene av bunkeren.
Retten mener at A ved sine handlinger har vært bevisst uaktsom, og at uaktsomheten må betegnes som grov. Han tok en bevisst risiko, og handlingene ligger etter rettens vurdering i grensen mot såkalt «eventuelt forsett», jf. pkt. 3.2.1 ovenfor. A skal etter dette dømmes i henhold til tiltalens post II.
Retten mener på bakgrunn av bevisførselen at det også er bevist ut over enhver rimelig tvil at Bs må anses som en av de som sto bak og arrangerte festen, at han var involvert i beslutningene om bruk av aggregatene innendørs, og at han ved uaktsomhet forårsaket forgiftning som medførte allmenn fare for liv og helse, jf. straffeloven § 239. Retten skal nedenfor begrunne dette nærmere på samme måte som for A. Først ved å gjennomgå faktum i perioden før festen, og deretter holde dette opp mot de rettslige utgangspunktene som det er redegjort for ovenfor i pkt. 3.2.1.
B festet en del sammen med A våren og sommeren 2020. B deltok også på festen på byggeplassen på Solli plass i slutten av juli, og hadde et vorspiel før den. Basert på meldinger hentet fra As telefon, var B også med på planleggingen av den festen.
A var den som oppdaget bunkeren, men B var med på å ta seg inn i den og undersøke den innvending sammen med A, H og muligens en eller to personer til en gang etter at de hadde vært på et nachspiel hos B. Deretter brukte de bunkeren som festlokale tidlig i august, som beskrevet under gjennomgangen av sakens bakgrunn. B var også der på fest to ganger til før den festen vår sak gjelder.
Også B var til stede på den tidligere omtalte festen hos F den 13. august. Retten viser til det som er skrevet om denne ovenfor, under vurderingen av As ansvar. H mente, i alle fall i politiavhør, at B hadde hørt hans advarsler om bruk av aggregat innendørs.
Som det også er redegjort for under vurderingen av As ansvar, ovenfor, mener retten at en rekke vitneforklaringer underbygger at det var B som sammen med A fremsto som de mest sentrale personene i å arrangere festen den 29-30. august 2020. Retten viser blant annet til forklaringene fra E, G og H.
Retten vil også vise til forklaringen fra J, som kjente B fra studier på BI og også hadde hatt en intim relasjon til ham, som hun forklarte. J forklarte at B hadde vist henne flere videoer fra internett om bruk av lys på store fester, og at han ønsket å lage en fest med ordentlig «utelivsfølelse» i bunkeren. Han fortalte henne at de jobbet med å skaffe utstyr, og virket veldig ivrig på å få i stand festen. Hennes inntrykk, som en nær bekjent av B, var at det var han og A som var hovedpersonene bak festen. Begge var ifølge henne «veldig festgale» på denne tiden.
B var mindre aktiv på sosiale medier og ulike meldingsplattformer enn A forut for festen. Det er derfor mindre materiale som direkte illustrerer Bs engasjement, kunnskap og handlinger enn hva som gjelder A. Det er imidlertid etter rettens syn sikkert at B hadde kunnskap om at det skulle brukes aggregater for å gi strøm til lyd- og lysanlegg, og at han hadde et forhold til risikoen ved dette. Flere meldinger viser dette:
I en melding til B 23. august 2022 skrev G bla.: «Btw. Tenkte på det aggregatet. Hvis vi fikser en slange. Så kan vi lede eksosen ut av grotta.» Meldingen viser at både aggregater og eksos var et tema B var klar over.
I meldinger på Snapchat-gruppen Direktoratet for rusmisbrukere, også sitert ovenfor, skrev A «Også setter vi aggregatet inn i det rommet med hull i veggen» B skrev senere i samme chat: «Om vi putter det inn i det innerste rommet så trenger vi ikke! Vi lokker døra og drar kablene gjennom julla i veggen. Det er varmluft som kommer ut av aggregatet så det vil gå ut av det store hullet i inngangen uansett. Trenger bare gaffateip til å tette jullene som kablene går igjennom» Meldingen fra B illustrerer at han hadde et bevisst forhold til risikoen ved å bruke aggregat innendørs.
B bisto også med flere praktiske arbeidsoppgaver i tilknytning til arrangementet. Diverse utstyr til festen ble oppbevart hos ham. Det er vist til at B var den som bodde nærmest bunkeren, og at det var derfor utstyret ble plassert der. Utstyret måtte imidlertid uansett kjøres til bunkeren med bil, så lagring hos B underbygger etter rettens syn at han var en av de sentrale personene bak arrangementet. Videre skaffet han en liten lastebil fra sin arbeidsgiver til transporten, og han skaffet pallene som ble benyttet til «trapp» ved inngangen og til å bygge opp en liten scene for musikkanlegget. B deltok også i transport, bæring og rigging. Vitnet I har også forklart at B var med på å sette opp aggregatet, uten at det er avgjørende for rettens samlede vurdering.
Retten mener videre at B var med på å beslutte at aggregatene skulle stå innendørs, da flere vitner har forklart at B nevnte problemet med å ha dem ute – at risikoen for å bli oppdaget var for stor.
Basert på det ovennevnte mener retten at B, i likhet med A, må anses å ha handlet «i strid med kravet til forsvarlig opptreden på et område», og at han «ut fra sine personlige forutsetninger kan bebreides», jf. gjennomgangen av de rettslige utgangspunktene i pkt. 3.2.1 ovenfor.
Begrunnelsen er den samme som for A, og gjentas i all hovedsak her: Det må i utgangspunktet anses som allmennkunnskap at det er farlig å bruke et bensindrevet aggregat innendørs. B var 24 år på handlingstidspunktet, normalt oppegående med en bachelorgrad fra BI, og må forventes å ha hatt slik kunnskap. Dersom han mot formodning ikke hadde det, var det uaktsomt å ikke skaffe seg den. Slik kunnskap var svært enkelt tilgjengelig og lett å forstå. Aggregatene var tydelig merket med advarsler. Bruksanvisningene inneholdt samme informasjon, og om bruksanvisningene ikke var tilgjengelige ville det sentrale om risikoen fremkommet ved et enkelt søk på internett. Tidsmomentet trekker i samme retning; diskusjonene om bruk av aggregat og utfordringene med det hadde pågått i alle fall i flere uker før festen, og B hadde god tid til å gjøre eventuelle undersøkelser før aggregatet ble plassert og brukt innendørs. At han ikke selv – eventuelt – var med på å fysisk plassere aggregatet i det rommet det sto, er uten betydning.
Da festen først var i gang, var det videre uaktsomt av B, som A, å unnlate å gjøre noe for å stanse forgiftningen. Når det gjelder forhold som kunne forebygge forgiftning, viser retten til det som er skrevet ovenfor under vurderingen av As ansvar. De forsøk på å tette døren mot aggregatrommet var i situasjonen overhodet ikke tilstrekkelige til å forhindre skade på personer, verken i selve aggregatrommet eller i resten av fjellanlegget.
Retten nevner også at B har forklart at han ville handlet annerledes i dag, med den kunnskapen han har nå. Det er i seg selv langt på vei en erkjennelse av at hans handlinger i august 2020 var uaktsomme.
Samlet sett mener retten at B ved sine handlinger har vært bevisst uaktsom, og at uaktsomheten må betegnes som grov. Han tok en bevisst risiko, og handlingene ligger etter rettens vurdering i grensen mot såkalt «eventuelt forsett», jf. pkt. 3.2.1 ovenfor. B skal etter dette i likhet med A dømmes i henhold til tiltalens post II.
Post I gjelder brudd på brann- og eksplosjonsvernloven. Spørsmålet er om de tiltalte på en «graverende måte» har overtrådt bestemmelsen om at enhver plikter å vise alminnelig aktsomhet og opptre på en slik måte at brann, eksplosjon og annen ulykke forebygges, jf. brann- og eksplosjonsvernloven § 5, § 7 og § 42.
Både A og B har erkjent delvis straffeskyld for overtredelse av disse bestemmelsene, for det som gjelder første avsnitt i tiltalens beskrivelse av grunnlaget. Det som knytter seg til aggregatene er ikke erkjent.
Retten viser til forklaringen fra de sakkyndige og rapporten fra OBRE, delvis gjengitt i pkt. 2 ovenfor. Når det gjelder bruddene på brann- og eksplosjonsvernloven, viser retten til rapportens s. 8-12. Det er ikke tvilsomt at de nevnte kravene ble brutt.
Det er noe ulike strafferammer for brudd på brann- og eksplosjonsvernloven, avhengig av gjerningspersonenes skyld. Retten skal komme tilbake til straffutmålingen senere, men nevner dette her fordi den mener de tiltaltes overtredelser må anses for både forsettlige og graverende. Det er en rekke krav som er brutt, og det er ikke tvilsomt at de tiltalte var klar over dette. Særlig mangelen på forsvarlig rømningsvei er alvorlig. Retten viser til i pkt. 2 ovenfor om de sakkyndige vurderingene, hvor det i gjennomgangen av «scenario 3» særlig er vist hvilke konsekvenser manglende rømningsmuligheter kunne fått i kombinasjon med forgiftningen.
Retten viser også til vurderingen av post II, hvor de tiltaltes roller og tilknytning til arrangementet, samt ansvaret for bruken av aggregatene innendørs, er nærmere beskrevet.
Både A og B skal etter dette dømmes i henhold til tiltalens post I.
Tiltalens post III gjelder brudd på straffeloven § 280. Medvirkning rammes også, jf. straffeloven § 15. Straffeloven § 280 rammer
«den som uaktsomt volder betydelig skade på en annens kropp eller helse.»
Objektivt sett må det ha blitt voldt «betydelig skade» på en annens «kropp eller helse». Straffeloven § 11 inneholder en legaldefinisjon av begrepet «Betydelig skade på kropp og helse:
Med betydelig skade på kropp og helse menes tap eller vesentlig svekkelse av en sans, et viktig organ eller en viktig kroppsdel, vesentlig vansirethet, livsfarlig eller langvarig sykdom, eller alvorlig psykisk skade.
Selv om det står «kropp og helse» i § 11, mens det står «kropp eller helse» i § 280, er det lagt til grunn i juridisk teori at det ikke er tilsiktet noen forskjell.
Retten legger til grunn at de skadene de fornærmede C og D er påført må anses å oppfylle den objektive beskrivelsen i straffeloven § 280. Dette anses som såpass klart at retten ikke behøver å gå nærmere inn på det.
Spørsmålet er om de tiltalte må anses å ha voldt skadene ved uaktsomhet. Som for post II, er uaktsomhet definert i straffeloven § 23. Retten viser til gjennomgangen i pkt. 3.2.1 ovenfor.
Når det gjelder den nærmere vurderingen av As og Bs ansvar for skadene på
C og D, viser retten til vurderingen knyttet til post II. Der har retten kommet til at A og B handlet grovt uaktsomt ved å arrangere festen slik det ble gjort, med bruk av aggregater innendørs, og/eller at de unnlot å forhindre forgiftning ved å slå av aggregatene. De forårsaket dermed både fare for og rent faktisk forgiftning av festdeltakere.
Det var de samme handlingene som førte til at C og D ble påført betydelig skade. Retten mener terskelen for hva som anses som uaktsomt i dette tilfellet må være den samme etter straffeloven § 280 som etter § 239. Skadene C og D fikk var videre påregnelige konsekvenser av handlingene, selv om de tiltalte nok håpet at slike konsekvenser ikke skulle oppstå. C og D opptrådte heller ikke på noen ekstraordinær eller upåregnelig måte som kunne tilsi en annen vurdering.
Både A og B skal etter dette dømmes i henhold til tiltalens post III, grunnlag a og b.
Begge de tiltalte har erkjent straffeskyld for post IV, overtredelse av straffeloven § 268 første ledd om å uberettiget ha skaffet seg adgang til et sted som ikke var fritt tilgjengelig, eller medvirkning til dette, jf. § 15. Retten mener det er bevist ut over enhver rimelig tvil at både de objektive og subjektive vilkårene for straff etter bestemmelsen er oppfylt, og at både A og B skal dømmes i henhold til tiltalens post IV.
Retten skal fastsette straff for overtredelser av straffeloven § 239 annet ledd jf. første ledd, straffeloven § 280 jf. § 15, brann- og eksplosjonsvernloven § 42 tredje ledd jf. § 5 første ledd og straffeloven § 268 første ledd for begge de tiltalte.
Det er overtredelsen av straffeloven § 239 annet ledd jf. første ledd, uaktsom forgiftning som medførte allmenn fare for liv og helse, som er det alvorligste forholdet i tiltalen. Retten vil derfor først fastsettes straffen for dette forholdet. Deretter vil retten vurdere hva straffen for de øvrige forholdene isolert sett ville vært, og gi et samlet tillegg i straffen for disse forholdene i tråd med alminnelig straffutmålingsprinsipper, jf. straffeloven § 79 bokstav a.
For A vil dommen være etterskuddsdom i forhold til forelegg av henholdsvis 3. januar 2022 og 19. juni 2022, jf. straffeloven § 82, noe retten kommer tilbake til under den konkrete utmålingen for hans del.
Straffeloven § 239 har en strafferamme på inntil 15 års fengsel for forsettlig overtredelse, og inntil 6 år for uaktsom overtredelse. Vår sak gjelder uaktsom overtredelse.
Det foreligger så vidt retten er kjent med ikke praksis fra helt sammenlignbare saker. Retten vil derfor først gå noe inn på forarbeidene til § 239, og se på hvilke momenter lovgiver har angitt som relevante for straffutmålingen. Deretter hvilke forhold i vår sak som i lys av forarbeidene er relevante, og hvor innenfor den nokså vide strafferammen de taler for at straffen fastsettes. Retten vil deretter se på noen eksempler fra rettspraksis som kan ha betydning, selv om de gjelder hendelser av noe annen type.
Straffeloven § 239 viderefører i hovedsak deler av den gamle straffeloven av 1902 § 153. I forarbeidene til § 239, Ot.prp.nr.22 (2008–2009) s. 417, fremgår det om straffutmålingen:
Ved straffutmålingen er det naturlig å se hen til om handlingen har medført en risiko for død og helseødeleggelse, om handlingen faktisk har resultert i død eller helseskade, om gjerningsmannen har forsøkt å skjule de nevnte gjenstandenes beskaffenhet og om spredningen har vært betydelig.
...
Den øvre strafferammen er fengsel inntil 6 år. Dette er en vesentlig økning i strafferammen i forhold til 1-årsrammen i straffeloven 1902 § 153 femte ledd, og maksimumsstraffen på 6 år er gitt for at en innenfor uaktsomhetstilfellene skal kunne oppnå den ønskede graderingen i straffenivået for de aller groveste tilfellene.
Som det fremgår er altså både risikoen for død og skade og om handlingene faktisk har ført til slike konsekvenser relevante momenter. Konsekvensenes alvorlighetsgrad og hvor mange som ble rammet eller utsatt for risikoen er også aktuelle momenter. Dette er for øvrig også momenter som er nevnt i den generelle bestemmelsen om straffutmåling i straffeloven § 77 bokstav a og b. Hevingen av strafferammen fra 1 til 6 år er også relevant, da flere av de dommene retten skal komme inn på er avsagt etter gammel lov, hvor strafferammen for uaktsom overtredelse var 1 år.
I vår sak resulterte handlingene i alvorlige skader, hjerneskader, for to personer, C og D. Retten kommer noe nærmere tilbake til disse under behandlingen av erstatningskravene. Men også en rekke andre personer må anses å ha blitt skadet. Retten viser til forklaringen fra sakkyndig Heyerdahl, jf. pkt. 2 ovenfor. Til sammen 26 personer ble innlagt på sykehus og fikk ulik form for behandling. Flere måtte ha respiratorbehandling. De fleste ble behandlet i 1-2 døgn, noen betydelig lengre. Omkring en tredjedel av de som ble innlagt oppga i ettertid at de hadde hatt plager over tid i form av blant annet hodepine, konsentrasjonsvansker og opplevd dårligere hukommelse.
I denne sammenheng er det relevant å nevne at hendelsen skjedde ca. 1 km. fra Ullevål sykehus. Som redegjort for ovenfor, kom det raskt en rekke ambulanser og helsepersonell til stedet. Behandling kunne iverksettes meget raskt, og i stort omfang. Dette må anses som en svært heldig, men helt tilfeldig omstendighet. Uten slik rask tilgang til helsehjelp er det sannsynlig at skadeomfanget ville blitt større. Retten viser til forklaringen fra overlege Heyerdahl.
Selv om de faktiske konsekvensene var alvorlige, var risikoen for enda større konsekvenser betydelig. Retten viser til pkt. 2 ovenfor, hvor deler av de sakkyndige vurderingene er gjengitt. Retten legger på bakgrunn av disse vurderingene til grunn at man var ganske nær et scenario hvor flere titalls personer kunne omkommet og/eller fått alvorlige skader av samme type som C og D fikk. De høye konsentrasjonene av karbonmonoksid i kombinasjonen med manglende evakueringsmuligheter gjorde dette til et høyst aktuelt scenario Denne risikoen er sentral for straffutmålingen selv om den ikke materialiserte seg fullt ut. Retten gjentar det som er mest sentralt for straffutmålingen fra OBREs rapport:
I kombinasjon med rus, røyking, teaterrøyk, og generelt dårlig luft, er det meget sannsynlig at luktfri og usynlig CO kunne spredt seg sakte inn i resten av fjellanlegget, uten at det hadde blitt oppdaget. Dette hadde derfor vært et langsomt utviklende ulykkesscenario, som først etter relativt lang tid ville fått synlige symptomer, i form av festdeltakere med kramper og bevisstløshet. Når disse symptomene først ville blitt synlige for de øvrige festdeltakerne, ville trolig disse også ha akkumulert livstruende – eller tett opptil livstruende – Hb-CO-verdier i blodet, uten å være klar over det selv. Konsekvensene er derfor vurdert til å være svært alvorlige, med potensiale for flere samtidig bevisstløse inne i fjellanlegget. Når faren hadde blitt oppfattet av festdeltakerne ville det oppstått utfordringer med rømming, i form av trengsel og svært utfordrende rømningsvei. Evakueringen av 100-200 festdeltakere gjennom det lille hullet, som var fjellanleggets eneste åpning, ville tatt lang tid. Samtidig ville trolig også rømningsarealene på innsiden av fjellanlegget hatt helsefarlige CO- verdier, som trolig ville ført til at flere festdeltakere ville blitt bevisstløse på vei ut. I tillegg ville brannvesenets innsatsmannskaper hatt problemer med å komme seg inn i anlegget, siden den eneste åpningen var blokkert av festdeltakere på vei ut. Det ville derfor tatt lang tid før nødetatene kunne evakuert de bevisstløse pasientene inne i anlegget, og deretter startet medisinsk behandling.
 ...
Det vurderes imidlertid som meget sannsynlig at festdeltakerne ikke hadde oppfattet risikoen de var utsatt for, og derfor hadde fortsatt festen inntil kombinasjonen av livstruende CO-konsentrasjoner og eksponeringsperioder var nådd. Dette scenariet er vurdert å ha svært alvorlige konsekvenser, med potensielt flere titalls omkomne.
De ovennevnte momentene – at risikoen for alvorlig skade og død var betydelig, at omkring 100 personer ble utsatt for denne risikoen og at flere personer faktisk ble alvorlig skadet – trekker i retning av at straffen bør være streng.
Som nevnt finnes det så vidt retten er kjent med ingen dommer som gjelder tilsvarende tilfeller som i vår sak. Noe rettspraksis knyttet til gammel straffelov § 153 finnes imidlertid, først og fremst knyttet til salg av metanolholdig sprit. Retten skal gå noe inn på disse dommene.
I forarbeidene, Ot.prp.nr.22 (2008–2009) s. 417, er det avslutningsvis vist til dommen inntatt i Rt-2006-480. Saken gjaldt uaktsom overtredelse av gammel straffelov § 153 ved salg av metanolholdig sprit. Høyesterett mente handlingene kvalifiserte til maksimalstraffen som den gang var 1 års fengsel. I forarbeidene til den någjeldende straffeloven av 2005 § 239 er det uttalt at «ved tilfellet omhandlet i Rt-2006-480 vil en måtte anvende strafferammen nærmest fullt ut, gitt at en ikke greier å føre tilstrekkelig bevis knyttet til for eksempel reglene om uaktsomt drap.» Retten forstår uttalelsen slik at lovgiver har ment at tilfellet omhandlet i Rt.2006-480 etter ny straffelov § 239 skulle vært straffet med opp mot 6 års fengsel. I den aktuelle saken ble det solgt metanolholdig sprit i stort omfang, to personer døde og en ble alvorlig skadet.
Dommen i Rt-2007-1553 gjaldt også overtredelse av gammel straffelov § 153 ved salg av metanolholdig sprit. Høyesterett nevner momenter for straffutmålingen som også er relevante for vår sak, blant annet i avsnitt 28:
Til dette kommer den betydelige farlighetsgraden som er forbundet med metanol, noe som må anses vel kjent. Med det relativt store kvantum det her er tale om, og den vide spredning som distribusjonen la opp til, var skadepotensialet betydelig. Faren har da også realisert seg ved at to menneskeliv er gått tapt, fire personer måtte gjennom dialysebehandling for å hindre tap av liv eller helse og en har fått alvorlige, livsvarige helseskader.
Høyesterett pekte også på at sterke allmennpreventive hensyn talte for streng straff, noe som også gjelder i vår sak. Videre sammenlignet Høyesterett saksforholdet med den ovennevnte Rt-2006-480. Gjerningspersonen hadde handlet forsettlig, og straffen ble som utgangspunkt satt til fengsel i 10 år, jf. avsnitt 36. Høyesterett la til grunn at forsettet lå i det nedre sjikt, mot grov uaktsomhet. I vår sak er det motsatt, at det dreier seg om grov uaktsomhet i grensen mot forsett. Selv om dommen fra Høyesterett gjelder forsettlig overtredelse, og skadepotensialet nok var enda større enn i vår sak, trekker Høyesteretts vurdering i retning av at straffen skal fastsettes nokså strengt.
Borgarting lagmannsrett fastsatte i LB-2005-81507 straff for nok et tilfellet av uaktsom overtredelse av gammel straffeloven § 153 ved salg av metanolholdig sprit. Strafferammen, som den gang var 1 år, ble benyttet full ut.
Retten mener i vår sak at sakene om salg av metanolholdig sprit har en viss overføringsverdi fordi skadepotensialet er stort, og det langt på vei er tilfeldigheter som avgjør om skadene blir store eller små, om noen dør eller hvor stor krets av personer som blir rammet. På den annen side har metanolspritsakene det fellestrekk at de gjelder en profittmotivert ulovlig virksomhet. Vår sak skiller seg der fra disse. Formålet med de tiltaltes handlinger var å lage en fest, riktignok på et sted man ikke hadde lovlig adgang til å gjøre det. Videre var den kretsen som ble utsatt for risiko i metanolspritsakene enda større enn i vår sak. Sakene har gjerne dreid seg om flere tusen liter sprit, som potensielt kunne skadet eller tatt livet av svært mange personer. Det var også dødsfølge i flere tilfeller. Retten legger til grunn at antallet deltakere på festen vår sak gjelder var minst 100, men uansett et betydelig lavere antall personer enn de som ble utsatt for risiko i metanolspritsakene. Dette kan tale for at straffen i vår sak settes noe lavere enn i metanolspritsakene. Men det må da samtidig understrekes at straffen i de sakene som er nevnt ovenfor ble satt til maksimalstraffen, og de siterte uttalelsene fra forarbeidene tilsier at straffen i flere tilfeller ville blitt flere års fengsel, også opp mot 6 år, med dagens strafferammer.
Videre finnes det dommer som gjelder brannstiftelse, som kan ha enkelte likehetstrekk til vår sak. LG-2017-157731 gjaldt overtredelse av straffeloven § 356 om uaktsom fremkalling av fare for allmennheten og straffeloven § 352 om grovt skadeverk. Gjerningspersonen hadde fått en annen til å tenne på et hotell for seg. Hotellet var tenkt brukt som asylmottak, og det var mulig at bakgrunnen for brannstiftelsen var å hindre etablering av slikt mottak.
Brannstiftelsen var forsettlig, men gjerningsmannen ble også dømt etter straffeloven § 356 for ved uaktsomhet å ha latt en annen person tenne på hotellet uten først å undersøke om det var overnattingsgjester i bygget – noe det var. Straffen ble satt til fengsel i 3 år og 6 måneder. Det ble lagt vekt på blant annet at uaktsomheten lå i grensen mot forsettlig handling og at det var fare for menneskeliv. I den konkrete saken synes det imidlertid som at de store verdiene som gikk tapt eller risikerte å gå tapt i brannen også var av vesentlig betydning for straffutmålingen. Dommen sier ikke noe om hva straffen for overtredelsen av § 356 isolert sett ville vært.
Rt-1994-1086 gjelder et tilfelle hvor en mann med vilje tente på en tøyfille for å skape røyk i et festlokale og skremme andre festdeltakere. Dette førte utilsiktet til brann i bygget, hvor en person omkom og en annen fikk skader. Mannen ble ansett å ha hatt forsett med hensyn til å skape røyken, men ikke med hensyn til at det skulle oppstå brann eller fare for menneskeliv. Han ble dømt for uaktsom forvoldelse av brannen og konsekvensene av den, jf. gammel straffeloven § 151, med en strafferamme på 3 år. Straffen ble fengsel i 1 år. Saken har visse likhetstrekk med vår sak, men er på flere punkter også ulik. Retten kan imidlertid ikke se at det er grunn til å bedømme forholdet i vår sak mildere, særlig i lys av at de tiltalte må anses å ha tatt en bevisst risiko som de hadde svært god tid til å vurdere.
Det finnes ellers andre dommer som gjelder uaktsomme overtredelser av ganske annen karakter, hvor straffen er fastsatt langt lavere. Eksempelvis HR-2016-1802-A om uaktsom overtredelse av forskrift til luftfartsloven, hvor straffen for piloten ble satt til fengsel i 60 dager. Strafferammen for overtredelsen som var bærende for straffen i den saken var bøter eller fengsel inntil 6 måneder, jf. luftfartsloven § 14-31, og må derfor som utgangspunkt anses å ha nokså liten overføringsverdi til vår sak. Et annet eksempel er LG-2015-180258 fra Gulating lagmannsrett, om en kranfører som fikk 60 dagers fengsel hvorav 30 betinget for overtredelse av gammel straffeloven § 151 etter et mislykket kranløft av en container. Saksforholdet er etter rettens vurdering lite sammenlignbart med vår sak.
I vår sak veier som nevnt allmennpreventive hensyn tungt ved straffutmålingen. Men også individualpreventive hensyn har en viss vekt i denne saken. Verken A eller B virket i den nærmeste tiden etter hendelsen å ta inn over seg alvoret av handlingene. Basert på det som fremgår av meldinger, bilder og videoer delt på sosiale medier i etterkant virket det først og fremst som om de syntes det var kjedelig at festen var blitt avbrutt, og oppgitt over at noen andre hadde åpnet dørene til aggregatrommet. Noen erkjennelse av at deres egne handlinger vår årsak til den faren som var skapt er det lite spor av. Det ble også nokså raskt snakket om mulighetene for å arrangere nye fester av liknende type. Dette på et tidspunkt hvor både de og mange andre hadde ligget på sykehus til behandling, og må ha vært kjent med hvor alvorlige konsekvensene faktisk var. Og at det også kunne gått enda verre.
Retten har vært i tvil om den konkrete fastsettelsen av straffen i vår sak. På bakgrunn av momentene som er gjennomgått ovenfor – lovbestemmelsen selv, uttalelsene i forarbeidene og eksemplene fra rettspraksis – antar retten at utgangspunktet for straffen for overtredelsen av straffeloven § 239 bør være fengsel i 1 år og 6 måneder.
Retten mener at det i utgangspunktet ikke er grunn til å fastsette straffen ulikt for de to tiltalte. A fremstår riktignok som den med det største initiativet, og den som i størst grad hadde regi på arrangementet. Men Bs bidrag har også vært betydelig, og basert på bevisene i saken synes også hans ønske om å arrangere festen å ha vært sterkt. Om A var den som foreslo bruk av aggregater først, var B likefullt innforstått med dette i lang tid før festen ble arrangert, og han bidro aktivt i diskusjonen om plassering av aggregatet og vurderingene som ble gjort i den forbindelse.
Domfellelsen for overtredelsen av straffeloven § 280, tiltalens post III gjelder uaktsom forvoldelse av skadene på C og D. Strafferammen er fengsel inntil 3 år. Hovedregelen er at brudd straffes med ubetinget fengsel, jf. Rt-2013-1325. De fleste eksemplene fra rettspraksis gir anvisning på relativt korte ubetingede fengselsstraffer. Retten viser til Rt-2006-535, Rt-2009-6 og Rt-2013-312, og antar at straffen isolert sett for de to overtredelsene av strl. § 280 ville vært omkring 3 måneders fengsel.
Strafferammen for overtredelser av brann- og eksplosjonsvernloven § 42 tredje ledd, tiltalens post I, er bøter eller fengsel inntil 2 år. I vår sak dreier det seg om graverende brudd, og bruddene må anses forsettlige.
Igjen er det vanskelig å finne rettspraksis som gjelder saksforhold som ligner på vår sak. Det er en del eksempler på at straff er fastsatt til omkring 30 dager ved brudd, men i de eksemplene som er trukket fram for retten har det etter rettens vurdering dreid seg om mindre alvorlige brudd enn i vår sak. I vår sak fantes det overhodet ikke noe brannslukningsutstyr eller noen andre tegn til tiltak for å sikre i tilfelle brann eller behov for evakuering. Særlig var mangelen på rømningsveier alvorlig, som i kombinasjon med gassutslipp fra aggregatene hadde et svært stort skadepotensial. Den eneste åpningen til bunkeren var ca. 1x1 meter stor, og man måtte klatre på en stabel av paller og noe treverk for å komme inn og ut. Etter rettens syn tilsier disse forholdene at straffen isolert sett fastsettes til fengsel i 2 måneder for overtredelsene beskrevet i post I.
Strafferammen for overtredelse av straffeloven § 268, uberettiget adgang, er bøter eller fengsel inntil 2 år. Retten antar at dette forholdet isolert sett ville blitt straffet med en bot eller en kortere ubetinget fengselsstraff. Det legges vekt på at de tiltalte ikke bare gikk inn selv, men inviterte 100-200 personer til en fest der.
Som det fremgår av det som er gjennomgått ovenfor tar retten utgangspunkt i at straffen for overtredelsen av straffeloven § 239 i dette tilfellet tilsier fengsel i 1 år og 6 måneder. I tillegg til dette skal det legges til straff for de øvrige forhold, etter alminnelige straffutmålingsprinsipper. Etter rettens vurdering skal dette tillegget være på 3 måneder, som gir en samlet straff på 1 år og 9 måneder for begge de tiltalte.
Det er ikke skjerpende omstendigheter ut over det som er gjennomgått ovenfor.
Begge de tiltalte har delvis erkjent straffeskyld, noe som i utgangspunktet tilsier en viss straffereduksjon, jf. straffeloven § 78 bokstav f. Tilståelsene knytter seg imidlertid kun til de mindre alvorlige forholdene i tiltalen, som uberettiget adgang til bunkeren og delvis brudd på brann- og eksplosjonsvernloven. Dette er forhold som i den samlede straffutmålingen har svært begrenset vekt. Fradraget i den samlede straffen for tilståelse settes derfor til 1 måned. Retten legger til at den mener det ikke er grunnlag for ulikt fradrag for de to tiltalte.
Det har gått omkring 2 år og 3 måneder fra de straffbare handlingene til hovedforhandlingen. Dette er i seg selv nokså lang tid, men etterforskningen har vært tidkrevende og involvert en rekke personer. Etterforsker har også redegjort for at det har vært utfordrende å etterforske saken, da mange av vitnene og tidligere siktede har vært svært tilbakeholdne med å gi informasjon. Basert på forklaringen fra etterforsker mener retten at etterforskningen har vært gjennomført med den fremdrift og effektivitet som forventes i en sak som dette. Saken ble deretter påtaleavgjort innen rimelig tid. Det har tatt noe tid å få saken opp for retten, fra den ble sent til beramming i april 2022. Dette gir grunnlag for et visst fradrag i straffen. Retten reduserer straffen med 2 måneder, i tråd med aktors forslag.
Straffen blir etter dette fengsel i 1 år og 6 måneder for både A og B.
A har etter handlingene vår sak gjelder blitt ilagt straff i to andre saker. Den 3. januar 2022 er han gitt et forelegg på 10 000 kroner, subsidiært 20 dagers fengsel, for overtredelse av straffeloven § 181 første ledd, ordensforstyrrelse. Den 19. juni 2022 er han gitt et forelegg på 11 000 kroner, subsidiært 22 dagers fengsel, for overtredelse av vegtrafikkloven, kjøring uten gyldig førerkort. Sistnevnte er han også straffet for tidligere.
Det følger av straffeloven § 82 at det ved straffutmålingen i vår sak skal tas hensyn til hva den samlede straffen for alle forholdene passende ville vært. A skal få samme samlede straff som han ville fått om alle forhold var pådømt samtidig. Slik det kort er redegjort for under pkt. 4.6 ovenfor innebærer det i praksis at den samlede straffen blir lavere enn om forholdene avgjøres hver for seg.
Dersom de to forholdene fra januar og juni var blitt pådømt i vår sak, antar retten at det ville ført til et tillegg i straffen på 1 måned, da straff i den størrelsesorden som er aktuelt i vår sak bare kan utmåles i hele måneder. Det er ikke helt opplagt hvordan dette skal holdes opp mot to bøter etter § 82. Summen av de subsidiære fengselsstraffene, 42 dager, kan gi noe veiledning. De utgjør 42 dager. Da det som nevnt bare utmåles straff i hele måneder, og samtidig pådømmelse ville ført til en måned lenger straff, har retten kommet til at As straff i denne dommen skal forbli 1 år og 6 måneder.
Aktor har nedlagt påstand om inndragning overfor A av et DJ mixebord av merket Pioneer og to stk. kabler med rødt/grått støpsel (beslag journal nr. 2020/14217-201, løpenummer 1 og 6), i medhold av straffeloven § 69 til fordel for statskassen, jf. § 75 første ledd. A har ikke hatt innvendinger til inndragningskravet.
Inndragning etter straffeloven § 69 første ledd bokstav c er aktuelt for gjenstander som «har vært brukt eller bestemt til bruk ved en straffbar handling». Etter bestemmelsens tredje ledd skal det ved avgjørelsen legges vekt på om inndragning er «påkrevd av hensyn til en effektiv håndheving av straffebudet, og om den er forholdsmessig». Retten mener de nevnte vilkårene for inndragning er oppfylt.
De fornærmede i saken, C og D, har begge krevd erstatning for økonomisk tap og ikke-økonomisk tap. Retten nevner for helhetens skyld at krav om tapt inntekt og menerstatning ikke er tatt med i saken, da det er behov for nærmere utredning før slike tap er tilstrekkelig klarlagt.
Vilkårene for erstatning for økonomisk tap er at det foreligger et ansvarsgrunnlag, et økonomisk tap og at det er årsakssammenheng mellom ansvarsgrunnlaget – her de tiltaltes handlinger – og tapet. Tapet må også være påregnelig. Ansvarsgrunnlaget for slik erstatning er at skadevolder har handlet uaktsomt. Retten mener det vilkåret er oppfylt, og viser til vurderingen av skyldspørsmålet for post II og III ovenfor. Retten kommer tilbake til utmålingen nedenfor.
Vilkårene for erstatning for ikke-økonomisk tap, oppreisningserstatning, følger av skadeserstatningsloven § 3-5. De tiltalte må ha handlet forsettlig eller grovt uaktsomt. Som det fremgår av rettens vurdering av skyldspørsmålet, mener retten at de to tiltalte har handlet grovt uaktsomt med hensyn til overtredelsene av straffeloven § 239 og 280, jf. tiltalens post II og III. Når det gjelder krav om årsakssammenheng er det uttalt i HR-2019-497-A at «Det er ikke et vilkår for å tilkjenne oppreisning at skadefølgene omfattes av den grove uaktsomheten, men tilstrekkelig at disse er påregnelige.»
Ved utmåling av oppreisningserstatning legges det tradisjonelt vekt på «handlingens objektive grovhet, skadevolderens skyld, fornærmedes subjektive opplevelse av krenkelsen og arten og omfanget av de påførte skadevirkninger», jf. blant annet Rt-2011-769. Det følger videre av Rt-2012-1773 at konsekvensene for de skadelidte er viktig i vurderingen: «Videre fremgår det av en del nyere høyesterettspraksis at det sentrale formålet bak oppreisningserstatningen i dag er kompensasjon til offeret... Etter mitt syn må dette medføre at konsekvensene for de skadelidte får en mer sentral plass i vurderingen, mens handlingens objektive grovhet vil telle noe mindre.»
A og B vil være solidarisk ansvarlige for erstatningen, både for økonomisk tap og oppreisning, jf. skadeserstatningsloven § 5-3.
Med disse utgangspunktene skal retten nedenfor vurdere kravene fra de fornærmede og utmåle oppreisningserstatningen.
C har krevd erstatning for økonomisk tap med kr. 4 728, som gjelder tap av en ryggsekk, en jakke, et sett ear pods, en powerbank og noen ladekabler. De tiltalte har akseptert erstatningskravet og årsakssammenhengen, forutsatt at det forelå ansvarsgrunnlag. Retten legger derfor kravet til grunn, og idømmer erstatning for beløpet.
Ved utmålingen av oppreisningserstatningen har retten, med utgangspunkt i de momentene som er gjennomgått fra rettspraksis ovenfor, lagt særlig vekt på de store konsekvensene handlingen fikk for C. Retten viser til beskrivelsen i tiltalen, hvor det fremgår at C fikk «en hjerneskade som innebar betydelig nedsatt evne til innlæring av ny informasjon både verbalt og visuelt, samt vansker med fortolkning av synsinformasjon. Han var innlagt for behandling og rehabilitering på Oslo universitetssykehus fra 30. august 2020 til 28. september 2020, og på Sunnaas sykehus fra 28. september 2020 til 25. november 2020. Per 4. oktober 2021 hadde han fortsatt nedsatt visuell korttidshukommelse som innebar vansker med fortolkning av visuell informasjon, visuell hukommelse og psykomotorisk tempo.»
Selv om situasjonen beskrevet i tiltalen var per oktober 2021, oppfatter retten C’ forklaring, helsedokumentasjonen som er fremlagt i saken og forklaringer fra vitner som kjenner ham godt at situasjonen på hovedforhandlingstidspunktet langt på vei er lik. Det har vært noe bedring, men skadene han er påført er utvilsomt alvorlige, og mest sannsynlig varige.
I et tilfelle som dette må handlingenes objektive grovhet få noe mindre betydning. Det er imidlertid av en viss betydning at de tiltalte ikke har handlet forsettlig.
Bistandsadvokatene har anført at oppreisningen bør fastsettes til omkring kr. 300 000-350 000 for både C og D. Det er ikke etablert noe standardisert nivå for oppreisningserstatning for tilfeller som dette. Det bør imidlertid være en viss sammenheng mellom straffen som idømmes og erstatningens størrelse.
Selv om det ikke er sammenlignbart med vår sak nevner retten at den standardiserte oppreisningserstatningen for voldtekt nå er to ganger grunnbeløpet i folketrygden, per i dag omkring kr. 220 000, jf. HR-2022-980-A. I vår sak er handlingens objektive grovhet mindre, men konsekvensene for de fornærmede er likevel store og langvarige. I Rt-2012-1773, som gjaldt forsøk på drap, er det i avsnitt 30 nevnt hvordan nivået for oppreisningserstatning ved legemskrenkelser varierer mye, og gitt eksempler på dette. I avsnitt 31 er det også pekt på at prisstigning og straffskjerpelse for samme type forbrytelser kan tas med i vurderingen. Ved sammenligning med eldre rettspraksis er dette relevant i vår sak, både hva gjelder prisutviklingen i samfunnet og at strafferammen for overtredelsene av straffeloven § 239 er vesentlig hevet.
På bakgrunn av momentene nevnt ovenfor mener retten at oppreisningserstatningen til C skjønnsmessig bør settes til kr. 250 000.
D har krevd erstatning for økonomisk tap med kr. 42 000, som gjelder tre måneders husleie i oppsigelsestiden for boligen han leide i Oslo. Han kunne ikke bo der etter hendelsen på grunn av skadene han fikk. Kravet og årsakssammenhengen er ikke bestridt, og retten legger det til grunn. A og B idømmes solidarisk erstatningsansvar for beløpet.
Når det gjelder oppreisning viser retten til vurderingen for C ovenfor. Skadene de to er påført har store likhetstrekk, selv om det er visse forskjeller. I tiltalen er det beskrevet at D «fikk en hjerneskade som innebar betydelig nedsatt evne til innlæring og hukommelse for både verbalt og visuelt materiale. Han var innlagt og ble behandlet ved Oslo universitetssykehus fra 30. august 2020 til 14. september 2020, og deretter ved Sykehuset Innlandet HF fra 14. september 2020 til 30. september 2020. Han var 100 % sykemeldt t.o.m. desember 2020. Per 16. september 2021 hadde han kognitive svekkelser av hukommelse, redusert evne til igangsetting av aktiviteter, økt trettbarhet og konsentrasjonsvasker, som antas å være varig.»
Som for C er situasjonen beskrevet i tiltalen per oktober 2021, men retten forstår også Ds egen forklaring, helsedokumentasjonen og vitneforklaringer slik at situasjonen på hovedforhandlingstidspunktet langt på vei er som i 2021. Det har vært noe bedring, men skadene han er påført er alvorlige, og mest sannsynlig varige.
Retten mener oppreisningserstatningen bør fastsettes til samme nivå som for C, til kr. 250 000. Retten viser for øvrig til begrunnelsen for fastsettelsen av oppreisningen for C gitt ovenfor.
Dommen er enstemmig, og retten avsier dom med følgende
DOMSSLUTNING
Straffekravene: 
A, født [00.00.1994], dømmes for overtredelse av
til fengsel i 1 år og 6 måneder, jf. straffeloven § 79 bokstav a og § 82. 
B, født [00.00.1996], dømmes for overtredelse av
til fengsel i 1 år og 6 måneder, jf. straffeloven § 79 bokstav a. 
Inndragningskravet: 
I medhold av straffeloven § 69 inndras et DJ mixebord av merket Pioneer og to stk. kabler med rødt/grått støpsel (beslag journal nr. 2020/14217-201, løpenummer 1 og 6 til fordel for statskassen, jf. § 75 første ledd. 
Erstatningskravene: 
A og B, som solidarisk ansvarlige, betaler erstatning for økonomisk tap med 4 728 kroner til C innen to uker fra forkynning av dommen. 
A og B, som solidarisk ansvarlige, betaler oppreisningserstatning med 250 000 kroner til C innen to uker fra forkynning av dommen. 
A og B, som solidarisk ansvarlige, betaler erstatning for økonomisk tap med 42 000 kroner til D innen to uker fra forkynning av dommen. 
A og B, som solidarisk ansvarlige, betaler oppreisningserstatning med 250 000 kroner til D innen to uker fra forkynning av dommen. 
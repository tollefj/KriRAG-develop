Retten har kommet til at politiets begjæring ikke kan tas til følge.
Saken gjelder spørsmål om midlertidig tilbakekallelse av siktedes førerrett. Grunnvillkåret etter vegtrafikkloven § 33 tredje ledd er at det må foreligge «skjellig grunn» til mistanke om et straffbart forhold som kan medføre tap av førerretten.
En overtredelse av straffeloven § 291, jf. § 16 kan etter omstendighetene medføre et tap av førerretten, til tross for at straffebudet ikke har noen direkte sammenheng med vegtrafikkloven. Det grunnleggende vilkåret for tap av førerretten er da at man blir ilagt en straff og at «allmenne hensyn [...] krever det», jf. vegtrafikkloven § 33 første ledd. Retningslinjene er utpenslet i førerkortforskriften § 2-6 første ledd, som lyder:
«Når retten domfeller person med førerett for straffbare handlinger, skal det vurderes tap av førerretten når dette anses påkrevet av allmenne hensyn for å beskytte samfunnet mot de skadevirkninger det kan ha om vedkommende fortsatt tillates å føre motorvogn. Det må foretas en skjønnsmessig helhetsvurdering av om allmenne hensyn ut fra de konkrete forhold i saken krever fastsettelse av tap av førerett, herunder også forholdsmessigheten av det inngrep tap av førerett vil innebære. Et vilkår for fastsettelse av tap av førerett etter denne bestemmelsen er at det er klar sammenheng mellom bruken av motorvogn og den straffbare handling.»
Voldtekt, som siktelsen gjelder, kan altså medføre et tap av førerretten dersom allmenne hensyn krever det og det er en klar sammenheng mellom bruken av bilen og voldtekten. At voldtekt etter omstendighetene kan omfattes av bestemmelsen fremgår for så vidt også uttrykkelig av tapsforskriften § 2-6 nr. 2.
Et midlertidig førerkortbeslag er et tvangsmiddel som kun kan brukes når det «etter sakens art og forholdene ellers ville være et uforholdsmessig inngrep», jf. straffeprosessloven § 170 a. I denne type saker vil typiske momenter være siktelsens alvor, hvilken trafikksikkerhetsrisiko siktede kan mistenkes for å utgjøre, bevisstillingen og siktedes behov for å beholde førerkortet, jf. eksempelvis Rt-2012-1333 (16).Forholdsmessighetsvurderingen fremstår som det sentrale spørsmålet i vår sak.
Det midlertidige beslaget er begrunnet i allmenne hensyn. Saken skiller seg dermed fra de fleste saker om midlertidig førerkortbeslag, som normalt er begrunnet i konkrete trafikksikkerhetshensyn. Samfunnets behov for mer generell beskyttelse mot siktede forut for domfellelse ivaretas som regel gjennom varetektsfengsling, jf. straffeprosessloven § 171 følgende. Midlertidige beslag av førerretten fremstår ikke uten videre som et tiltak som generelt er egnet til å oppnå økt samfunnsbeskyttelse forut for domfellelse. Politiet har heller ikke gitt noen begrunnelse for hvorfor et midlertidig beslag er et egnet inngrep i vår sak. Så lenge retten ikke finner at inngrepet er helt uegnet vil det ikke uten videre være uforholdsmessig, men det må tillegges vesentlig vekt i forholdsmessighetsvurderingen.
Den endelige vurderingen av om siktede skal tape førerretten vil bero på skjønnsmessige helhetsvurderinger, jf. vegtrafikkloven § 33, jf. tapsforskriften § 2-6. Retten viser særlig til at det må foretas en «skjønnsmessig helhetsvurdering av om allmenne hensyn ut fra de konkrete forhold i saken krever fastsettelse av tap av førerett, herunder også forholdsmessigheten av det inngrep tap av førerett vil innebære», jf. tapsforskriften § 2-6. Om grunnvilkårene er oppfylt, må retten foreta en vurdering av om førerkortet bør inndras. I den sammenheng har Høyesterett vist til at tap av førerretten kan være en stor ulempe for rehabilitering, jf. Rt-2006-66. Med dette kan utfallet i saken bli at siktede beholder førerretten, selv om han skulle bli dømt i samsvar med siktelsen. Disse vurderingstemaene er av en vesentlig annen karakter enn de skjønnsmessige vurderingene domstolene rutinemessig foretar i denne typen saker, eksempelvis i forholdsmessighetsvurderingen etter tapsforskriften § 1-3.
Slik saken er presentert for retten, har ikke retten mulighet til å avhjelpe den generelle usikkerheten knyttet til sakens endelige utfall. Dette er et tungtveiende argument for at inngrepet vil være uforholdsmessig.
Retten finner det ikke nødvendig å gå inn i mistankegrunnlaget i saken i detalj. Forholdsmessighetsvurderingen er foretatt ut fra en forutsetning om at det foreligger skjellig grunn til mistanke for forholdet han er siktet for. Det tilføyes imidlertid at det ikke foreligger forhold som i særlig grad styrker mistanken i saken.
Politiet har ikke opplyst om når saken forventes ferdig etterforsket og klar for berammelse, men begjært et midlertidig beslag frem til 29. oktober 2022. Usikkerheten knyttet til den endelige varigheten av det midlertidige beslaget er også et forhold som tilsier at et midlertidig tap av førerretten er uforholdsmessig.
Avslutningsvis viser retten til siktedes personlige forhold. Han har behov for førerkort for å jobbe, samtidig som han har en pleietrengende kone og ansvar for deres barn.
Samlet sett finner retten at et førerkort som begjært ikke er forholdsmessig. Begjæringen tas etter dette ikke til følge.
***
SLUTNING
Påtalemyndighetens begjæring om midlertidig tilbakekall av førerretten og beslag av førerkortet til A, født [00.00.1983], tas ikke til følge.
A ble i 1991 ansatt som assisterende direktør ved [studentsamskipnad], og han har siden 1996 vært administrerende direktør.
A ble 21.10.2021 innkalt til et drøftelsesmøte etter arbeidsmiljøloven § 15-1, og møtet ble avholdt 28.10.2021. Tilstede fra [studentsamskipnad] var styreleder N1 og advokat Henning Heitmann. A møtte og hadde med seg personalsjefen i [studentsamskipnad], N2. Advokat Heitmann skrev et referat fra møtet som ble oversendt A for innspill og merknader. A sendte innspill i flere omganger før han oversendte et signert referat 08.11.2021.
Styret i [studentsamskipnad] behandlet deretter saken 10.11.2021, og styreleder og nestleder fikk fullmakt til å forhandle om en sluttavtaleløsning for A. Partene avholdt deretter et forhandlingsmøte 18.11.2021 uten å komme til enighet. Styret behandlet saken påny 23.11.2021, og styreleder fikk fullmakt til å gå til oppsigelse i mangel av en sluttavtaleløsning. A mottok oppsigelsen 26.11.2021.
A krevde 10.12.2021 et forhandlingsmøte, jf. arbeidsmiljøloven § 17-3. Han ba også om en utdypende begrunnelse for oppsigelsen og meddelte at han ville benytte seg av retten til å stå i stillingen etter arbeidsmiljøloven § 15-11. [studentsamskipnad] sendte en utdypende begrunnelse 17.12.2021. Forhandlingsmøtet ble holdt 20.12.2021, men partene kom ikke til enighet.
A tok deretter 10.02.2022 ut stevning for Follo og Nordre Østfold tingrett, hvor han la ned påstand om at oppsigelsen ble kjent ugyldig og at han ble tilkjent erstatning etter rettens skjønn. Han krevde også dekket sine sakskostnader. [studentsamskipnad] innga tilsvar 03.03.2022, hvor de påsto seg frifunnet og tilkjent sakskostnader. Det ble også begjært at A fratrådte stillingen ved utløpet av oppsigelsestiden 31.05.2022.
A innga tilsvar til begjæringen om fratreden 16.03.2022 og la ned påstand om at den ikke ble tatt til følge. Partene utvekslet deretter ytterligere prosesskriv før Follo og Nordre Østfold tingrett 28.04.2022 avsa kjennelse om at A måtte fratre stillingen sin ved utløpet av oppsigelsestiden. A anket kjennelsen og begjærte oppsettende virkning. Tingretten tok begjæringen om oppsettende virkning til følge. Den 23.06.2022 forkastet Eidsivating lagmannsrett anken [LE-2022-75626]​1, og A måtte fratre stillingen.
Ved prosesskriv 23.08.2022 endret A sin påstand fra at oppsigelsen var ugyldig til at den var urettmessig. Det ble utvekslet ytterligere prosesskriv mellom partene.
Hovedforhandlingen ble avholdt 12.-15. september 2022. Det ble avgitt partsforklaringer, og 14 vitner ble avhørt. Om bevisføringen for øvrig vises det til rettsboka.
Oppsigelsen av A er usaklig og gir grunnlag for erstatning. A har ikke frasagt seg stillingsvernet etter arbeidsmiljøloven § 15-16 (2), og han har det samme vernet som andre arbeidstakere. Lagmannsrettens kjennelse om fratreden knytter seg til et annet vurderingstema og ble avgjort etter en skriftlig behandling. Den har derfor ikke betydning.
Det avgjørende er de opplysninger som forelå på oppsigelsestidspunktet og som motiverte arbeidsgiver. Det er en høy terskel for oppsigelse begrunnet i arbeidstakers forhold. Det forelå ikke tungtveiende og legitime grunner for å gå til oppsigelse.
Det er ikke tilstrekkelig for oppsigelse å påstå at styret har mistet tilliten til A. Arbeidsgiver har bevisbyrden. Oppsigelsen er begrunnet i kommunikasjonsmessige forhold og manglende evne til å ivareta studentsamskipnadens omdømme utad mot studentene og universitetet. Det er anført at det leder til redusert studentvelferd, men [studentsamskipnad] har kun fremsatt spekulasjoner, og det har under As ledelse scoret høyt på undersøkelser av studentenes tilfredstillelse. Det er heller ingen spor av omdømmeproblematikk overfor universitetet.
Det er ikke riktig at As adferd har ført til redusert studentvelferd. Han har gjort en utmerket jobb for [studentsamskipnad], og for å etablere og utvikle tjenester som er sentrale for studentvelferden. Under hans ledelse har [studentsamskipnad] levert svært godt når det gjelder studentboliger, idrett og helse mv. Samarbeidsproblemene som [studentsamskipnad] anfører eksisterer, er etterfølgende omstendigheter som ikke kan tillegges vekt.
Flere av de påberopte forholdene er for gamle til at de kan tas i betraktning. Utsagnene må også forstås i lys av sin kontekst. Arbeidsgiver har i lengre tid vært kjent med opplysningene, og dette har stor betydning for oppsigelsens rettmessighet. Retten må se bort fra e-poster som A ikke har hatt mulighet til å forsvare seg mot. Etter at A fikk en ny arbeidskontrakt, er det bare én ny hendelse som har oppstått, og denne har begrenset betydning. A er aktiv i lokalpolitikken og har ytringsfrihet. [studentsamskipnad] har lagt vekt på hans politiske ytringer ved oppsigelsen, og det er usaklig.
A har ikke mottatt noen advarsel, og evalueringene av han kan ikke anses for å være det. As nye arbeidsavtale er ikke utformet med tanke på tidligere evalueringer. Da han inngikk en ny arbeidsavtale, var det ingenting som tilsa at hans stilling var til vurdering. A har ikke fått en rettferdig behandling.
Subsidiært anføres det at oppsigelse er en uforholdsmessig reaksjon. A har vært ansatt i 30 år, og han hadde mulighet til å fratre med pensjon om to og et halvt år. Arbeidsgiver har ikke foretatt en tilstrekkelig bred interesseavveining. Han burde vært tilbudt en alternativ stilling, og han foreslo selv at han kunne gå over i det frem til han fylte 65 år.
A har krav på erstatning.
As påstand
Oppsigelsen av A er saklig, og det er ikke grunnlag for erstatning.
Oppsigelsen er begrunnet med styrets bortfalte tillit til han som administrerende direktør, særlig på grunn av hans kommunikasjon og manglende evne til å ivareta [studentsamskipnad]s omdømme utad mot studenter og [universitet]. Den er òg begrunnet i As samarbeid med styret.
Hva som ligger i kravet om saklig grunn, beror på hvilken stilling arbeidstakeren har hatt. A har vært administrerende direktør, og det må kunne stilles andre krav til han. Det er vanskelig å overprøve styrets tillit til administrerende direktør. Retten må vurdere om styrets vurdering fremstår som rimelig ut fra det som er kommet frem.
Arbeidsgiver behøver ikke dokumentere alt, men det må sannsynliggjøres. Det er ikke alle forhold som kan dokumenteres, og vitnemål er sentralt. Mange hendelser og opplevelser er viktige selv om det ikke kan dokumenteres.
A har oppnådd mye som administrerende direktør, men det er ikke til hinder for at han blir oppsagt når det er andre deler av stillingen han ikke fyller. Som øverste administrative leder representerer han virksomheten. Denne representasjonsfunksjonen har han håndtert særlig dårlig i flere år og på tross av gjentatte påminnelser. Dette har gått utover studentene, [universitet] og studentvelferden. Også rykter er skadelige for [studentsamskipnad].
A har også av andre grunner mistet styrets tillit. Han har brukt hersketeknikker over styret. Han har utnyttet sitt kunnskapsovertak, skapt usikkerhet hos styremedlemmer og sendt meldinger som spiller på styremedlemmenes usikkerhet og personlige følelser. Han har forskjøvet styresaker han ikke var interessert i og ikke lagt til rette for at styret kan ta de store strategiske diskusjonene og valgene. Han har ønsket å beholde styringen selv.
Også etter oppsigelsen er det flere eksempler på at A har opptrådt på en kritikkverdig måte, blant annet ved å blande seg inn i styrevalget til [studentsamskipnad]. Dette er relevant å ta i betraktning fordi det er den samme type adferd som førte til at styret gikk til oppsigelse. Det viser også at A ikke evner, eller er villig til, å endre adferd. Selv om dette ikke tas i betraktning, er oppsigelsen saklig.
Det er ikke noe vilkår for oppsigelse at han har fått en advarsel. Uansett har A gjennom flere evalueringer fått gjentatte påminnelser og oppfordringer om å endre adferden sin uten resultater.
Oppsigelsen er ikke uforholdsmessig. As alder og fremtidige jobbutsikter er vurdert av styret da de besluttet oppsigelse, men ble ikke funnet tilstrekkelig tungtveiende ut fra virksomhetens behov. Styret vurderte også om han kunne tilbys en annen stilling, men mente det ikke var hensiktsmessig. Han står ikke i en vesentlig annen stilling enn andre arbeidstakere som blir sagt opp.
Ingen av forholdene er for gamle til å kunne vektlegges. Det må særlig være tilfellet siden det er snakk om hendelser av gjentakende karakter, og A ikke tar de gjentatte signalene og oppfordringene han får om å endre adferd. Det ville stilt seg annerledes om han justerte oppførselen sin.
Det er ikke relevant at A fikk en ny arbeidskontrakt våren 2021, hvor han ikke fraskrev seg stillingsvernet etter arbeidsmiljøloven § 15-16 (2). Styret ønsket ikke å presse det inn i arbeidskontrakten, og det ville innebære krevende forhandlinger.
[studentsamskipnad]s påstand
Rettens flertall – dommerfullmektig Nyhus og meddommer Handelsby – mener at oppsigelsen av A var saklig, at det ikke er grunnlag for erstatning og at [studentsamskipnad] skal frifinnes. Det tilkjennes òg sakskostnader.
Mindretallet – meddommer Eriksen – er enig med flertallet i at det samlet sett over flere forelå legitime og tungtveiende grunner for oppsigelse, men mener at A på grunn arbeidsforholdets varighet og hans alder burde vært tilbudt en annen stilling, og at oppsigelsen derfor er uforholdsmessig. Mindretallet bemerker også at det ikke er gitt formell advarsel og at det ble inngått en ny arbeidsavtale så sent som 16.06.2021.
Retten innleder i punkt 2 med en kort redegjørelse om [studentsamskipnad]s virksomhet som oppsigelsen må ses i lys av. Deretter presenteres de rettslige utgangspunktene i punkt 3. I punkt 4 ser retten på oppsigelsen og hendelsene som lå til grunn for den. Retten vurderer i punkt 5 om oppsigelsen var saklig. Spørsmålet om sakskostnader drøftes i punkt 6.
[studentsamskipnad] er en studentsamskipnad. Dette er en egen selskapsform som er regulert i studentsamskipnadsloven med forskrifter. Det er egne rettssubjekter som har til oppgave å ivareta studentenes velferdsbehov og velferdstjenester, se studentsamskipnadsloven §§ 2 og 3. [studentsamskipnad] leverer en rekke tjenester til studentene i [sted1], som studentboliger, idrettsanlegg og kantine. [studentsamskipnad] har omtrent 30 fulltidsansatte og flere deltidsansatte.
Styret i [studentsamskipnad] er samskipnadens øverste myndighet. Det representerer samskipnaden utad og har ansvaret for at virksomheten blir forvaltet tilfredsstillende, jf. studentsamskipnadsloven § 6 første ledd. I dette ligger det blant annet at styret skal kontrollere administrerende direktør, som altså er underordnet styrets instruksjonsmyndighet og skal følge de retningslinjer og pålegg som det gir. Det følger også av vedtektenes punkt 8 og 9.
Administrerende direktør er styrets sekretær og har tale- og forslagsrett, men kan ikke være medlem av styret, jf. loven § 6 femte ledd. Det ligger til administrerende direktør, i samråd med styreleder, å forberede sakene som skal styrebehandles. Sakene skal forberedes og fremlegges slik at styret har et tilfredsstillende behandlingsgrunnlag, jf. aksjeloven § 6-21, jf. studentsamskipnadsloven § 6 sjette ledd.
Styret i [studentsamskipnad] består av syv medlemmer, og fire av dem er studenter valgt av studenttinget. Hvert år velges to nye studenter som sitter i to år. Vedtektene til [studentsamskipnad] bestemmer at styreleder og nestleder skal være studenter, og vanlig praksis har vært at studentmedlemmene tjenestegjør som styremedlem i ett år, før de deretter enten blir leder eller nestleder. Studenttinget velger i tillegg en ekstern representant til styret. For øvrig oppnevner [universitet] én representant, og det samme gjør de ansatte ved [studentsamskipnad].
Studentene er i flertall i styret og har derfor avgjørende innflytelse over [studentsamskipnad]s virksomhet. Det sikrer at studentenes interesser er vel representert. Samtidig kan det gi utfordringer som sjeldnere er tilstede i andre virksomheter. Det kan føre til lav kontinuitet og lav institusjonell hukommelse i styret. Det kan videre innebære at flertallet i styret, og også dets leder og nestleder, ofte er uerfarne. Dette kan være en utfordring, særlig når styret behandler store saker som kan gå over flere år. Det kan da være krevende å følge opp sakene, og også å ta opp nye saker som styret bør behandle.
Dette stiller særlige krav til styremedlemmene, men også til administrerende direktør som er styrets sekretær og skal betjene det. Administrerende direktør vil fort være den som representerer kontinuiteten og som har erfaring og innsikt i samskipnadens virke. Når dette er tilfellet, er det viktig at administrerende direktør er seg bevisst rollefordelingen mellom styret og administrerende direktør. Direktøren må legge til rette for og støtte opp under denne og være lydhør for styrets signaler.
Alle institusjoner som omfattes av universitets- og høyskoleloven skal være tilknyttet en studentsamskipnad, jf. studentsamskipnadsloven § 4. Det er [universitet] som er tilknyttet [studentsamskipnad]. Mens utdanningsinstitusjonen har hovedansvaret for læringsmiljøet, har studentsamskipnaden det for studentvelferden. Formålene henger tett sammen, og det forutsetter et nært samarbeid mellom utdanningsinstitusjonen og studentsamskipnaden, se f.eks. forskrift om studentsamskipnader § 14, hvor det i første ledd heter at «studentsamskipnad og tilknyttede utdanningsinstitusjoner skal samarbeide om velferdstilbud og læringsmiljø».
Arbeidsmiljøloven § 15-7 (1) bestemmer at en arbeidstaker ikke kan sies opp «uten at det er saklig begrunnet i virksomhetens, arbeidsgivers eller arbeidstakers forhold.» Det er alternativet om arbeidstakers forhold som er relevant i denne saken.
Om dette skriver Høyesterett i Rt-2009-685 avsnitt 52:
Med utgangspunkt i oppsigelsesgrunnlaget og arbeidsavtalen gir bestemmelsen anvisning på en konkret skjønnsmessig avveiing av virksomhetens og den ansattes interesser. Spørsmålet er om det etter en samlet avveiing av begge parters behov, anses rimelig og naturlig at arbeidsforholdet bringes til opphør. Terskelen for å si opp en ansatt er høy, og arbeidsgiver må kunne vise til gode grunner.
Det nærmere vurderingstemaet innebærer at retten først må vurdere om det foreligger en legitim og tungtveiende grunn for oppsigelse, før den deretter foretar en interesseavveiing, jf. HR-2021-2389-A avsnitt 41.
Partene har vært uenige om hvilken betydning det har for vurderingen etter arbeidsmiljøloven § 15-7 (1) at A var administrerende direktør i [studentsamskipnad]. [studentsamskipnad] har anført at A som øverste administrative leder har et svakere oppsigelsesvern enn øvrige ansatte, mens han har bestridt dette og anført at han har det samme vernet som alle andre.
A har ikke i forhåndsavtale frasagt seg stillingsvernet etter arbeidsmiljøloven § 15-16 (2), og det betyr at reglene i arbeidsmiljøloven § 15-7 (1) gjelder fullt ut for han. Samtidig er det klart at det kan stilles andre og større krav til en administrerende direktør enn andre arbeidstakere. I praksis innebærer dette at det skal mindre til for at det foreligger saklig grunn til oppsigelse av ledere, se HR-1997-44-A og LH-2008-124494.
Når det gjelder domstolenes prøving, skriver Høyesterett i Rt-1984-1058 på side 1067:
Det er etter min mening domstolenes oppgave å prøve om regelen er riktig anvendt i det konkrete tilfellet. Dette innebærer at domstolene kan prøve om oppsigelsen bygger på et riktig og fyldestgjørende faktisk grunnlag, om den begrunnelse som ligger til grunn bygger på relevante argumenter, om vurderingen har tilstrekkelig bredde, således også om avveiningen omfattet de rimelighetshensyn som her gjør seg gjeldende i forhold til arbeidstakeren.
Vurderingen av om det forelå saklig grunn for oppsigelse skal i utgangspunktet foretas på bakgrunn av de opplysningene som forelå på oppsigelsestidspunktet, jf. HR-2021-2389-A avsnitt 43. Høyesterett utdypet dette i HR-2022-390-A avsnitt 55 og 56, hvor det står:
Når saken står for domstolene, har partene anledning til å avgi forklaringer og føre andre bevis som kaster lys over forholdene på oppsigelsestidspunktet, men opplysninger som fremkommer etter at en tvist har oppstått, og som endrer det bildet tidsnære bevis gir, vil som regel ha begrenset beviskraft.
Hvilken vekt retten kan legge på slike utdypninger gjennom parts- eller vitneforklaringer, må etter mitt skjønn i noen grad også avhenge av oppsigelsesgrunnen – hva slags vurdering det konkret er tale om å prøve – og situasjonen for øvrig i den enkelte sak.
Retten skal ta stilling til om [studentsamskipnad]s oppsigelse av A var saklig begrunnet. Det avgjørende faktiske grunnlaget er opplysningene som forelå da [studentsamskipnad] besluttet oppsigelse, og som motiverte [studentsamskipnad] på oppsigelsestidspunktet. Det er [studentsamskipnad] som har bevisbyrden for at oppsigelsen var saklig og for de faktiske forholdene oppsigelsen bygger på.
A ble oppsagt 26.11.2021, og oppsigelsen lød slik:
Oppsigelsen er begrunnet i styrets bortfalte tillit til deg i stillingen som administrerende direktør, med særlig henblikk på kommunikasjonsmessige forhold og din manglende evne til å ivareta studentsamskipnadens omdømme utad mot studentene og universitetet. Forholdet til studentene gir negative ringvirkninger som fører til redusert studentvelferd, i strid med samskipnadens hovedformål.
A ba om og fikk en utdypende redegjørelse for oppsigelsen 17.12.2021. I redegjørelsens punkt 7 er konkrete forhold som lå til grunn for oppsigelsen, utdypet. Hovedtematikken er As måte å kommunisere på, men det er ikke begrenset til dette.
A har anført at oppsigelsen bare var begrunnet i kommunikasjonsmessige forhold, og at det derfor ikke er anledning til å legge vekt på andre forhold. Retten er ikke enig i dette. Det fremgår klart av oppsigelsen at den var begrunnet i styrets bortfalte tillit til han som administrerende direktør. Den manglende tilliten skyldtes særlig kommunikasjonsmessige forhold og hans manglende evne til å ivareta [studentsamskipnad]s omdømme utad mot studentene og universitetet, men er ikke begrenset til det.
I den utdypende begrunnelsen 17.12.2021 er det også vist til evalueringspunkter som tidligere er tatt opp med A om forholdet mellom styret og han. Som retten kommer nærmere inn på, er A ved flere evalueringer gjort kjent med at styret ikke har vært tilfreds med samarbeidet med han. Retten mener også oppsigelsen bygger på dette, og at det derfor er relevant ved vurderingen av om den var saklig.
Partene har vært uenige om det er adgang til å legge vekt på hendelser som har inntrådt etter at oppsigelsen ble gitt. [studentsamskipnad] har anført at As innsats etter oppsigelsen, illustrerer hvorfor styret ikke lengre hadde tillit til han og derfor forsterker oppsigelsesgrunnlaget. A har bestridt at dette kan tas i betraktning. Retten tar ikke stilling til det fordi det ikke er avgjørende for resultatet.
Retten vil i det følgende gå gjennom de ulike hendelsene og evalueringene som oppsigelsen bygget på i kronologisk rekkefølge.
A sendte 15.01.2015 en e-post til to kollegaer ved [studentsamskipnad], med kopi til N3 som er ansatt ved [universitet]. I e-posten kommenterte A en henvendelse fra N3 hvor hun inviterte til et møte om drift av en kaffebar på universitetet. Han skrev:
N4
Jeg har fått et forslag til avtale om drift av [kafe] i [bygning]. Det har jeg tørket meg i ræva med. Hvis [universitet]-kjærringene krever at vi skal drive på deres vilkår, så skal de få betale for det.
Retten mener e-posten fra A var usaklig, kritikkverdig og egnet til å skade [studentsamskipnad]s omdømme.
A forklarte at e-posten dels kom som en reaksjon på en strid mellom [universitet] og [studentsamskipnad] om «fri-stasjonsprinsippet». Det innebærer at utdanningsinstitusjonen uten kostnad skal stille med lokaler til studentsamskipnaden, se studentsamskipnadsloven § 5 tredje ledd. A forklarte at det over lengre tid hadde bygget seg opp en frustrasjon fra [studentsamskipnad]s side om at ansatte ved [universitet] ikke forstod hva prinsippet innebar.
Retten går ikke nærmere inn på det fordi det ikke har betydning for bedømmelsen av utsagnet. En uenighet mellom [universitet] og [studentsamskipnad] om hvilke lokaler det skulle stille til disposisjon og på hvilke vilkår det skulle skje, kan ikke forsvare As formuleringer.
A forklarte i retten at N3 ved en feil var oppført som kopimottaker. Også om e-posten kun var ment internt, mener retten det var kritikkverdig av A å sende den. Som administrerende direktør hadde han et særlig ansvar for å gå foran som et godt eksempel når det gjaldt hvordan man omtaler andre mennesker, og særlig nære samarbeidspartnere.
A har anført at forholdet er så gammelt at det ikke kan legges vekt på og vist til Fanebust, Oppsigelse i arbeidsforhold, 5. utgave, 2017 side 249. Det står der:
I norsk rett er det ikke gitt regler om i hvilken utstrekning eldre forhold kan påberopes som del av grunnlaget for en oppsigelse. Utgangspunktet må imidlertid være at slike forhold kan trekkes inn, i hvert fall dersom forholdene ikke ligger særlig langt tilbake i tid. Hvor lang tid som skal aksepteres, må bero på en konkret vurdering. Dersom det er tale om likeartede eller beslektede forhold, må tidligere forgåelser kunne trekkes inn selv om de ligger et stykke tilbake i tid. Her kan det ikke være noe til hinder for å basere en oppsigelse på en samlet vurdering der det blir lagt vekt på forhold som er blitt i hvert fall opp til et par-tre år gamle.
E-posten var nesten syv år gammel da A ble oppsagt. Retten mener derfor at det er vanskelig å legge vekt på den i vurderingen av om oppsigelsen var saklig. Arbeidstakere har et beskyttelsesverdig behov for å kunne legge tidligere forhold bak seg. Samtidig kan tidligere omstendigheter være relevant ved bedømmelsen av senere hendelser.
A har òg anført at e-posten er tatt opp med han flere ganger og at han måtte kunne anta at den var ferdig behandlet. Den ble først tatt opp med han vinteren 2015 av daværende styreleder i [studentsamskipnad], N5. De hadde et møte hvor det var enighet om at kommunikasjonsformen ikke var akseptabel og ikke noe [studentsamskipnad] var tjent med, og at det ble forventet en mer profesjonell kommunikasjon i fremtiden. Hendelsen skal også ha blitt tatt opp med han i 2018 av daværende styreleder N6, i 2020 av daværende styreleder N7 og på nytt i forbindelse med oppsigelsen i 2021.
Retten er enig med A i at en arbeidstaker som blir konfrontert med kritikkverdige forhold, i utgangspunktet må kunne legge til grunn at en er ferdig med saken etter det. Samtidig må arbeidstakeren være forberedt på at forholdene blir tatt opp igjen og at de kan danne grunnlag for oppsigelse dersom han begår nye, liknende handlinger, se Fanebust, Oppsigelse i arbeidsforhold, 5. utgave, 2017, side 250. At hendelsene tidligere er tatt opp, innebærer altså ikke at de ikke senere kan trekkes inn i en oppsigelsessak.
[studentavis] er en studentavis som drives av frivillige studenter ved [universitet]. Avisen intervjuet vinteren 2018 en student ved [universitet] som også var deltidsansatt ved [studentsamskipnad]. Kilden kom i intervjuet med flere kritiske utsagn mot [studentsamskipnad] og måten det ble styrt på. Journalisten på saken sendte kildens påstander på e-post til A tirsdag 20.02.2018, slik at han fikk mulighet til å imøtegå dem. Han fikk beskjed om at intervjuet ble trykket i neste utgave og at de måtte ha hans svar innen fredagen.
A svarte første gang samme kveld kl. 22.01, og han skrev «BRØNNPISSING I [studentavis]», og at det var «elendig journalistikk». Videre skrev han blant annet at «[studentsamskipnad] mistror selvfølgelig [studentavis] og dens journalist, siden dere bare er ute etter å spre møkk om oss, så dere får ikke oversendt noe som helst», og «dette er løgn og forbannet dikt».
Senere samme kveld sendte han ytterligere to e-poster til journalisten. Én ble sendt kl. 22.18, og ble avsluttet med «Dette er søppeljournalistikk!». Klokka 02.05 fikk journalisten nok en e-post fra A, hvor han blant annet skrev «Søppeljournalist!»
På morgenen dagen etter fikk [studentavis] en e-post fra [studentsamskipnad], hvor kommentarene ble trukket. Samme dag fikk [studentavis] òg beskjed om at [studentsamskipnad] ville stoppe å kjøpe annonser i [studentavis]. Det var A som på egenhånd besluttet dette, og [studentsamskipnad] har ikke siden kjøpt annonser der.
Kilden til artikkelen ble konfrontert med påstandene sine av ansatte fra [studentsamskipnad] og fikk en reaksjon på hendelsen og ble samme dag akuttinnlagt på en psykiatrisk institusjon.
Den 23.02.2018 hadde redaktørene i [studentavis] et møte med A og assisterende direktør ved [studentsamskipnad]. Redaktørene beklaget i møtet feil fra deres side i prosessen. Kilden hadde ikke fått sitatsjekk og sitatene var mer spissformulert enn kilden kunne stå inne for.
Journalisten som skrev e-posten til A, forklarte at situasjonen hadde vært veldig ubehagelig. Hun var 21 år gammel og ga seg som journalist etter hendelsen. Selv om kildens reaksjon var hovedårsaken til det, var As adferd en viktig medvirkende faktor.
En av redaktørene i [studentavis] vitnet også. Hun sa at dette hadde vært en av hennes vanskeligste opplevelser som redaktør. Det skyldtes at kilden ble akuttinnlagt, og at hun hadde ansvaret for en frivillig journalist som ble utsatt for en slik respons fra A. I tillegg ble annonseavtalen [studentavis] hadde med [studentsamskipnad] oppsagt.
Retten mener As adferd og kommunikasjon i denne situasjonen var kritikkverdig, egnet til å skade [studentsamskipnad]s omdømme og svekke studentengasjementet. En studentavis skal skrive kritisk journalistikk om spørsmål som berører studenter. Det omfatter definitivt studentsamskipnader, og dette må en administrerende direktør i [studentsamskipnad] forstå og respektere.
A hevdet at [studentavis] tidligere i 2018 hadde skrevet en kritisk artikkel om [studentsamskipnad] som gikk utover hans ansatte, og at enkelte av påstandene han fikk tilsendt igjen rammet dem. Retten mener ikke dette har særlig betydning for bedømmelsen av As adferd. Han måtte forstå at han likevel ikke kunne reagere slik han gjorde. Retten legger til at han òg burde forstå at det ikke var produktivt å bruke imøtegåelsesretten sin på en slik måte.
Retten mener også at beslutningen om å si opp annonseavtalen med [studentavis] i denne situasjonen var kritikkverdig og egnet til å skade [studentsamskipnad]s omdømme. Dette gjelder selv om A forklarte i retten at han uansett hadde tenkt å avslutte avtalen. Utad fremstår det som om [studentsamskipnad] straffet en studentavis som rettet kritikk mot den. Daværende redaktør i [studentavis] forklarte også at annonseinntektene fra [studentsamskipnad] var viktige, og at de opplevde avgjørelsen som en form for straff.
A har for øvrig anført at hendelsen er så gammel at den ikke kan tas i betraktning. Da A ble oppsagt, var det drøyt tre og et halvt år siden hendelsen. Retten mener ikke dette tidsforløpet er så langt at den ikke er relevant.
A forklarte i retten at daværende styreleder N6 hadde tatt hendelsen opp med han. Retten har ikke fått noen opplysninger om hva som ble gjort fra hennes side, men mener det uansett ikke er til hinder for at det trekkes inn i oppsigelsessaken. Som nevnt må eldre forhold kunne tas opp påny om arbeidstakeren begår nye kritikkverdige forhold.
A ble i styremøte 15.03.2018 evaluert av styret. Han fikk mye ros, men også noe kritikk. Det skrev følgende i et notat til A:
Styret ønsker at sakene som administrasjonen har blitt bedt om å arbeide med kommer fast på sakslisten til styremøtene. Noen saker får styret alltid en grundig oppdatering på, men styret ønsker at alle saker blir kommentert på hvert styremøte. Da er alle sakene 'med' og styret får en jevnlig påminnelse på hvilke saker de har bedt administrasjonen om å jobbe med. Dermed blir styret mer bevisst på sitt ansvar om å følge opp administrasjonen.
Administrerende direktør er en dyktig retoriker, skriftlig og muntlig. Dette nyter [studentsamskipnad] og studentene godt av daglig. Noen ytringer, både offentlig og i lukket kommunikasjon, er for skarpe. Styret ber administrerende direktør ta med seg dette og tenke over hvilken posisjon han har i [studentsamskipnad] og dermed hvordan hans ytringer kan påvirke organisasjonen.
A sendte lørdag 31.03.2018 en e-post til en ansatt i [sted1] kommune og en ansatt ved [universitet]. Den var et svar på en e-post fra den ansatte i kommunen som i nøytrale ordelag hadde orientert om den kommunale behandlingen av en sak som gjaldt et mulig samarbeid mellom [studentsamskipnad], [universitet] og kommunen om å oppgradere [idrettsanlegg1] idrettsbane. A skrev:
Det der var mer enn en merkelig melding.
Jeg vil minne om at initiativet kom fra [sted1] kommune. Dere – og [idrettsråd] – visste fra dag én at [idrettsanlegg1] ikke ville bli en full friidrettsarena hvor det kan arrangeres stevner med flere enn fire løpebaner. [idrettsanlegg1] og området rundt er vernet. Det visste dere også da dere tok første kontakt. – Det var det du som gjorde, ikke jeg!
Dette er så oppsiktsvekkende at jeg velger på kopiere inn kommunens ordfører på denne mailen.
Du sier at det er for tidlig å si noe om konsekvensene av dette. – Vel, den første konsekvens er at dere umiddelbart fjerner alt deres utstyr fra [idrettsanlegg2]. [studentsamskipnad] og [universitet] planlegger utbyggingen av [idrettsanlegg1]. Det sprer ingen usikkerhet. Det eneste som er sikkert er at [sted1] kommunes aktiviteter på [idrettsanlegg1] og [idrettsanlegg2], herunder også idrettens og skolenes bruk av arealene, er kansellert.
Retten mener e-posten fra A er krassere enn det en bør forvente, og at det fremstår som uprofesjonelt å sette ordføreren på kopi. Når det gjelder e-postens siste avsnitt, mener retten dette fremstår som noe smålig. E-posten er egnet til å svekke [studentsamskipnad]s omdømme. Retten legger til at det var viktig for [studentsamskipnad] å ha et godt samarbeid med [sted1] kommune, og at e-posten ble sendt omtrent to uker etter at A i evaluering fra styret fikk beskjed om at hans kommunikasjon var for skarp.
[studentsamskipnad] og Studentsamfunnet har et tett samarbeid, blant annet fordi [studentsamskipnad] drifter serveringsstedene hvor samfunnet organiserer arrangementer. [studentsamskipnad] og samfunnet skulle i 2018 forhandle om deres serveringsavtaler. A forhandlet på vegne av [studentsamskipnad], mens samfunnet var representert med tidligere studenter som da satt i Kjernestyret, som var en del av samfunnet.
Under forhandlingene i april 2018 kom A med uttalelser på sms og e-post som «Hvem forhandler jeg med? Deg eller fotskammelen din?», «Jeg er proff, og leker ikke forhandlinger. Hvis du vil at forhandlingene skal bryte sammen, så har du startet riktig», «Da må du sende oss et fullmaktsskjema der du undertegner på at du ikke er i stand til å tale på egne vegne» og «vi forhandler ikke med nordavinden». I tillegg innledet han enkelte e-poster med bevisst å skrive mottakerens navn galt. I stedet for å skrive N8 skrev han «[navn1]» og «[navn2]».
Retten mener dette fremstår som uprofesjonelt og smålig av A, og at det var egnet til å svekke [studentsamskipnad]s omdømme blant studentene. Selv om det var tidligere studenter som mottok meldingene, kommuniserte han med en studentorganisasjon. Det kritikkverdige understrekes ved at dette ble sendt under én måned etter at han fikk tilbakemeldinger fra styret på sin kommunikasjonsform.
Styret i [studentsamskipnad] fattet i starten av mai 2020 følgende vedtak:
Revisors orientering ble tatt til etterretning. Administrerende Direktør bes fremlegge en redegjørelse for økonomistyringen i [studentsamskipnad] på styremøte 3 – 2020. Herunder tilrettelegging for regnskapsføring, interne ressurser og kapasitet, samt forslag til bedringstiltak.
Bakgrunnen for vedtaket var at styret i [studentsamskipnad] hadde hatt et møte med revisor. I møtet som A ikke deltok på, hadde revisoren uttrykt bekymring om [studentsamskipnad]s internkontroll og økonomistyring. Vedtaket ble også fattet uten at A var tilstede.
A ble orientert om vedtaket 07.05.2020 av daværende styreleder N7. Han reagerte kraftig og sendte 09.05.2020 følgende e-post til N7:
Jeg minner om at denne protokollen også blir sendt til riksrevisjonen. De vil nok reagere negativt på styrets vedtak, spesielt siste del – fordi det innebærer at styret konkluderer at noe er feil før redegjørelsen foreligger. Jeg reagerer som sagt særdeles negativt på det samme.
Hvis styret insisterer på sitt vedtak, vil jeg ha følgende protokolltilførsel:
'Adm. Direktør beklager på det sterkeste at styret har unnlatt å informere ham om revisors merknader til regnskapet. Adm, direktør har etter reglene ikke deltatt på styrets behandling, og har derfor vært avskåret for å kunne gi noen kommentar eller merknad til revisjonen. Adm. direktør skulle meget gjerne oppklare de spørsmål revisor stiller, men finner det særdeles utilfredsstillende at styret og styrets leder har holdt han uvitende om saken.'
Han justerte protokolltilførselen et par dager senere, men innholdet var langt på vei likt.
Retten mener As reaksjon på styrets vedtak var egnet til å svekke samarbeidet og tilliten mellom administrasjonen og styret. A utfordret styrets vedtak ved å kreve inntatt en krass protokolltilførsel dersom styret «insisterer på sitt vedtak». Dette må betraktes som en trussel, og daværende styreleder forklarte i retten at han også hadde oppfattet det slik. Selv om det var uvanlig av styret å fatte et vedtak uten at A var tilstede og fikk uttale seg, mener retten han likevel ikke hadde grunn til å reagere sånn. Enhver leder bør være åpen for at ting kan gjøres bedre. A frafalt da også et par dager senere protokolltilførselen og beklaget hendelsen.
A sendte 10.05.2020 også følgende e-post til styreleder N7:
N7
Bare sånn at du forstår dette: Styrets vedtak om 'bedringstiltak' går virkelig på min personlige integritet og ære løs. Jeg leser dette på denne måten: Styret har ikke tillit til at jeg kan styre økonomien i [studentsamskipnad]. Styret har ikke tillit til at jeg klarer å organisere virksomheten. At jeg driver dette uforsvarlig! Dere har slått meg rett ned! Det er det verste slag noe styre noen gang har gitt meg. Jeg har aldri bedt om ros eller klapp på skuldra, heller ikke når jeg virkelig trengte det. Jeg klarer å motivere meg sjøl.
Men dette var virkelig demotiverende! Når styret skal foreta sin selvevaluering, så må dere notere følgende: Styret er dyktige til å demotivere adm. direktør!
E-posten spiller på følelsene til styreleder N7, og retten mener den er uprofesjonell. Den er egnet til å svekke styrets tillit til A og samarbeidet mellom dem.
Den 30.05.2020 sendte A også denne e-posten til daværende styreleder N7:
Jeg har gjennom flere år fått tilbakemelding om mitt 'temperament': Det kommer gjerne fra [universitet]-hold.
Jeg innrømmer glatt at jeg har kjeftet NMU-folk huden full når de ikke har klart å levere til den standard som vi forventer. Det kommer jeg fortsatt til å gjøre!
La meg si dette: Hadde det ikke vært for mitt 'temperament', så hadde [studentsamskipnad] verken fått bygget [studentbolig2], [studentbolig3] eller [studentbolig1]. Det er mitt temperament som er forutsetning for å gjennomføre byggeprosjekter. Uten dét, så hadde vi stått stille!
Styreleder må si dette høyt og tydelig i styremøtet som skal evaluere meg!
Jeg krever nemlig det ytterste av meg selv, og jeg krever det samme av [universitet]. Hvis de ikke står til den standard, så kommer jeg til å kjefte dem huden full!
Dét forventer jeg at styret stiller seg bak!
A gir her uttrykk for at han vil fortsette å kommunisere på den måten han tidligere er blitt kritisert for, og at han ikke vil innrette seg etter styrets anvisninger. Det er kritikkverdig og egnet til å svekke styrets tillit til han. Som administrerende direktør var han underordnet styret og pliktet å rette seg etter dets instruksjoner.
Retten mener e-posten også sier noe om As kommunikasjon og samarbeid med [universitet]. Han skriver selv at han kjeftet ansatte der «huden full». Det er kritikkverdig og egnet til å skade [studentsamskipnad]s omdømme overfor [universitet].
A fikk 24.06.2020 en evaluering for hans arbeid høsten 2019 og våren 2020. Han fikk gode skussmål for de økonomiske resultatene, og styret fremhevet at A leverte til dets fulle forventning hva gjaldt bygging av nye studentboliger. To forhold bekymret imidlertid styret. Når det gjaldt samarbeidet mellom styret og direktør, stod det:
Styret har behov for en bedre dialog mellom direktør og styret som øverste styringsorgan. Vi ønsker i større grad å bli involvert i vesentlige saker før beslutning må fattes. Sakene skal som hovedregel reises overfor styret med alternative løsningsforslag. Selvsagt skal direktørens tilrådning følge saken, men saker skal framstilles slik at styret presenteres for reelle alternativ og gi styret et trygt beslutningsgrunnlag. Bare på den måten kan styret utøve sin funksjon som overordnet styringsorgan.
As måte å kommunisere på ble også kommentert:
Når det gjelder direktørens kommunikasjon mot studentting, studentsamfunnet og studentenes ulike lag og foreninger må dessverre styret konstatere at direktøren ikke leverer som forventet. Det samme gjelder kommunikasjonen mot [studentsamskipnad] viktigste samarbeidspartner [universitet]. Styret har fått tilbakemelding om en kommunikasjonsform som ikke er forenelig med den standard styret krever av sin direktør. Styremedlemmer i [studentsamskipnad] har selv erfaringer med nevnte kommunikasjonsform. Det vises her til en rekke vedlagte mail der det tydelig framgår at både form og innhold er uforenelig med de krav styret har til sin direktør. På dette området må styret være helt tydelig. Her ventes en klar endring. Dagens kommunikasjonsform er skadelig for [studentsamskipnad] sitt omdømme blant studenter og sentrale samarbeidsparter.
A ble òg bedt om å gi en kort tilbakemelding til styret som kunne «danne grunnlaget for en fornyet tillit mellom styret og direktør». I et kort svar 29.06.2020 skrev han at han var overrasket over at gamle saker som var «opp- og avgjort» pånytt ble trukket frem i en evaluering av han. Når det gjaldt kommunikasjonsformen, skrev han:
Jeg har ingen problemer med å skjønne at jeg må passe på min kommunikasjonsform. Dette drøftet daværende styreleder og jeg ved evalueringen i 2018. Det er et godt råd som jeg fortsatt vil følge.
A avsluttet med å skrive:
Jeg vil avslutningsvis påpeke at det er meget alvorlige brudd på GDPR-reglene å distribuere personopplysninger på epost slik styret har gjort i denne sak, så jeg må insistere på at alt dette slettes. De eneste personopplysninger om meg skal ligge i min personalmappe under ansvarlig kontroll av bedriftens personalsjef.
Retten mener henvisningen til GDPR-regelverket var en avsporing i denne situasjonen.
Samme natt sendte A en e-post bare til styreleder N7. Han skrev:
Du har samlet en haug med dritt mot meg. Det var sjofelt gjort. Vårt vennskap er over! Så enkelt er det.
E-posten retter seg bare mot styreleder N7, og ikke styret som helhet som jo sammen var ansvarlige for evalueringen. A spiller på N7s følelser, og det er uprofesjonelt. Den viser at A ikke tok inn over seg forholdet mellom styret og en administrerende direktør, og den er egnet til å svekke styrets tillit til A.
A skrev 15.03.2021 et leserinnlegg i [avis] og undertegnet som direktør i [studentsamskipnad]. Innlegget gjaldt et arbeid [studentsamskipnad] skulle gjøre med å plassere ut klopper i [sted1] og var et svar på et tidligere innlegg i avisen om det samme. Innlegget inneholdt formuleringer som «Kommunen kunne like gjerne bedt oss om å pusse Hr. Cs vinduer», «[studentsamskipnad] har heller ikke ansvar for å legge til rette for Hr. Cs spaserturer i skog og mark», «Kommunen krever at vi skal skilte omvei til [sted2] og [sted3]. Jeg har ringt kommunen og forklart dem følgende: Vi HAR skiltet omvei de få gangene vi stengte [studentbolig1]. Jeg måtte derfor spørre: Skal vi fortsatt skilte en omvei – selv etter at den ordinære veien er åpen og intakt? Er det for å få folk til å gå lengre turer?», og «da kan jeg orientere C, D og kommunens ledelse – i fall de ennå ikke har fått dette med seg: Norge ble nedstengt 12.3.20 på grunn av et virus som heter Covid-19. Hele [studentsamskipnad] [sted4]-avdeling ble permittert fra samme tidspunkt, og de er fremdeles permittert!»
Selv om innlegget kanskje var ment satirisk, mener retten det har en noe harselerende tone, som skaper tvil om As og [studentsamskipnad]s profesjonalitet. Det var derved egnet til å skade dets omdømme. A måtte også forstå at innlegget var uheldig, særlig i lys av de tidligere tilbakemeldingene han hadde fått på sin måte å kommunisere på.
Styret i [studentsamskipnad] reagerte på innlegget og behandlet det i et hastemøte. Det ble besluttet at daværende styreleder N9 og styremedlem N1 skulle ta et møte med A om dette. I dette møtet overleverte de et brev til A som skulle være en skriftlig advarsel.
A reagerte på dette og ga uttrykk for at han mente prosessen var i strid med både arbeidsmiljøloven og GDPR. Det endte opp med at advarselen ble trukket tilbake, og at styret i stedet gjennomførte en grundigere evaluering av han omtalt nedenfor. Retten legger til at henvisningen til GDPR-regelverket fremstår som en avsporing også da.
[orden] som er en studentorden, er [studentsamfunn] «høye beskytter», og A har siden 2006 vært stormester i ordenen. I den anledning fikk han i mars 2021 en sms fra daværende leder av Studentsamfunnet, N10, som etterspurte ordenens vedtekter og hvordan styret ble valgt.
A svarte henne utover kvelden 20.03.2021 med flere smser. Han skrev blant annet «Men skal virkelig du – som prøvde å sabotere [orden]s promosjon – være med på å bestemme dette???», «Eg har kjent samtlige ledere av Studentsamfunnet siden 1983, og du er dessverre den som tar sisteplassen», «Du prøvde å ødelegge [orden]s promosjon den samme dag den skulle gjennomføres! Det tilgir jeg aldri. Og det kommer jeg til å klandre deg livet ut!», og «Jeg har to feil: Jeg glemmer ikke, og jeg tilgir aldri».
Morgenen etter sendte han henne en ny melding og skrev at han var full og ba inderlig om unnskyldning for meldingene han hadde sendt.
A har anført at hendelsen ikke vedrører arbeidsforholdet hans i [studentsamskipnad] og at den derfor ikke kan tas i betraktning. Utgangspunktet er at forhold som oppstår utenfor tjenesten, er arbeidsgiveren uvedkommende. Annerledes kan det stille seg om forholdene har en tilknytning til arbeidet, se nærmere Fanebust, Oppsigelse i arbeidsforhold, 2017, 5 utgave. side 275-278.
Retten mener denne hendelsen mellom A og lederen av Studentsamfunnet hadde en nær tilknytning til hans arbeidsforhold. A var administrerende direktør i [studentsamskipnad], som har som oppgave å ta seg av studentenes velferd. Studentsamfunnet, studentenes egen organisasjon, er her helt sentral, og de organiserer mye av det sosiale blant studentene på [sted1].
Det er et nært samarbeid mellom Studentsamfunnet og [studentsamskipnad], og N10 som mottok meldingene, forklarte at hun gjennom året hadde hatt jevnlig kontakt med A i rollen som administrerende direktør. Å motta slike meldinger gjør naturligvis noe med samarbeidsklimaet, og det var derfor en klar risiko for at meldingene fra A ville påvirke samarbeidet mellom institusjonene. Videre ble A valgt som stormester i 2006, og retten legger til grunn at hans stilling som administrerende direktør i [studentsamskipnad] fra 1996 var en viktig grunn til dette. As anførsel kan etter dette ikke føre frem.
A har videre anført at forholdet ikke kan ilegges vekt fordi den tidligere styrelederen ikke tok det videre. Retten er ikke enig i det.
A ringte dagen etter daværende styreleder i [studentsamskipnad] N9 og orienterte om at det hadde oppstått en hendelse. N9 forklarte i retten at A da fortalte at han hadde fått en henvendelse fra Studentsamfunnet om at det ønsket at han skulle fratre [orden], at det var misnøye med jobben han hadde gjort, og at han var lei seg på grunn av dette. N9 orienterte ikke resten av styret fordi hun mente A ikke hadde fått henvendelsen som direktør i [studentsamskipnad].
N9s gjengivelse av hva A forklarte henne er ikke helt i samsvar med hvordan retten mener dialogen mellom A og N10 faktisk forløp. Når det er tilfellet, mener retten det tilsier at saken ikke kan anses opp og avgjort.
Som nevnt må også eldre forhold kunne tas opp påny om arbeidstakeren begår nye, liknende kritikkverdige forhold. Det vises òg til at episoden har en nær tilknytning til arbeidsforholdet, er grov og klart kritikkverdig.
A har endelig anført at hendelsen ikke innebar noen omdømmerisiko for [studentsamskipnad]. Av ovennevnte grunner er retten ikke enig i det. Hadde meldingsutvekslingen blitt kjent, ville det klart gitt et dårlig inntrykk av A, og derigjennom også av [studentsamskipnad]. At A beklaget hendelsen, mener retten ikke har betydning for hvordan den skal bedømmes.
Som nevnt hadde styret våren 2021 planlagt å gi A en advarsel, men denne ble trukket i møtet med han. I stedet gjennomførte styret en grundig evaluering som han ble meddelt 07.05.2021. Han fikk flere gode tilbakemeldinger, men også kritikk. Styret ønsket å se forbedring på følgende områder:
Kommunikasjonsformen til administrerende direktør med eksterne viktige aktører og samarbeidspartnere som [universitet], [sted1] kommune og studentmassen, er et punkt der styret vil se en merkbar endring.
Omdømmerisiko. Her ønsker styret å se at administrerende direktør tar grep for slik at omdømmerisiko får mer fokus og blir fulgt mer opp.
Styret ønsker å se en direktør med større vilje til endring, og som heller oppfordrer til diskusjon enn å dempe diskusjoner i styrerommet. Dette innebærer å utarbeide sakene fra flere sider slik at styret får en bedre innsikt i saken. Styret ønsker og en direktør som er åpen til alternative vedtak, og som gir styret mer rom for å få løftet sitt mål om mer fokus på strategi.
Samarbeidet med styret ble utdypet slik:
Styret mener at direktøren samarbeider godt med styreleder, noe som gleder styret. Styret er derimot delt om hvorvidt direktøren jobber like bra med styret i sin helhet. Direktøren har et enormt kunnskapsnivå, og er flink på å legge frem saker og forklare historien bak sakene for styret. Styret mener likevel at direktøren til tider har en for aktiv rolle i styremøtene, og at innleggene til direktøren til tider fremstår mer som et innlegg for direktørens forslag til vedtak istedenfor et saksinnlegg. Den siste tiden har det vært flere alternative forslag til vedtak på flere av styrets saker, og styret syntes det er utfordrende at direktøren er lite mottagelig for andre forslag til vedtak.
Videre het det:
Styret har under egne styreevaluering diskutert styrets møter og sakspapirer. Der har styret kommet frem til at sakspapirene kan forbedres, og at protokollene må bli bedre. Styret ønsker å kunne spore egne diskusjoner i større grad i protokollene, slik at de blir et bedre hjelpemiddel for styret i fremtidige diskusjoner. Dette håper vi direktøren og den nye styrelederen kan samarbeide godt om.
As måte å kommunisere på ble evaluert slik:
Direktørens svakeste score er på kommunikasjon. Her er ikke styret fornøyde. Styret forventer at administrerende direktør tar grep og jobber med å endre sin kommunikasjonsform mot samarbeidspartnere og aktører i nærmiljøet med engang. Her ønsker styret å spesielt trekke frem studentene. Studentene er kundegruppen til [studentsamskipnad] og som i alle bedrifter trenger man fornøyde kunder. Studenter som stiller spørsmål, uansett hvor håpløse de spørsmålene kan virke, stiller dem ut av nysgjerrighet og ønske om mer informasjon. Styret ønsker deg en nysgjerrig og behjelpelig direktør som gir studentene et skikkelig svar tilbake.
Omdømmerisikoen ble omtalt slik:
Styret er særlig kritisk til direktørens vurdering av omdømmerisiko. Her har det vært episoder som stresser forholdet mellom styret og direktør på en uheldig måte. Dette må unngås.
I evalueringen rettes det kritikk mot A. Den går dels på samhandlingen og samarbeidet med styret. Styrets tilbakemeldinger vitner om dårlig rolleforståelse fra A i forholdet mellom styret og administrerende direktør. Etter rettens syn er det betydelig overlapp mellom det han fikk tilbakemelding på her og evalueringen han fikk i 2020.
A får videre sterk kritikk for hans kommunikasjonsform, særlig mot studentene. Også dette hadde han fått flere tilbakemeldinger på, blant annet etter e-posten i 2015, under evalueringen i 2018 og under evalueringen i 2020.
Retten mener det er skjerpende at A år etter år fikk kritikk fra styret på de samme punktene uten at det ble registrert noen forbedringer. Snarere tvert imot blir tilbakemeldingene han fikk skarpere. Dette var egnet til å svekke styrets tillit til han.
Høsten 2021 skulle studenter ved [universitet] organisere et større arrangement med deltakere fra universitetet og næringslivet. En av studentene, E, tok på forsommeren kontakt med A for å ordne mat og skjenkebevilling. Han ga uttrykk for at de ønsket skjenking lørdag 04.09.2021, og A svarte at han skulle ordne det.
Over sommeren tok E påny kontakt med A og [studentsamskipnad] for å undersøke om skjenkebevillingen var i orden. E ga da uttrykk for at de hadde planlagt å servere alkohol både fredagen og lørdagen.
A svarte E høflig på e-post 30.08.2021 at han i utgangspunktet bare hadde bedt om skjenkebevilling lørdagen, og at det derfor også bare var søkt om dette. A avsluttet med å skrive «Hvorom allting er, vi skal finne en løsning på dette. Denne saken håndteres for øvrig av driftsleder N4 som rette vedkommende hos oss».
E svarte A samme kveld kl. 22.01 slik:
Uansett – supert at dette løser seg på et vis. Takk for hjelpen:-) N4 ga meg motsatt beskjed tidligere i dag, så jeg er ikke helt sikker på hvem jeg skal forholde meg til her, men så lenge skjenk er på plass er vi i mål! Gleder meg til helgen!
Han fikk følgende svar fra A kl. 22.06:
Hei N4 har ansvaret, og han ga garantert ikke noe annet svar enn det. Ikke prøv deg på noe tull her, ellers sitter du og drikker cola! Punktum!
Snaut femten minutter senere, kl. 22.20, sendte A en ny e-post til E. Han skrev:
Hei igjen Du spiller på splittelse mellom oss. Det tåler jeg ikke! Hvis du ikke legger deg flat øyeblikkelig, så gir jeg blanke faen i sjenk – da blir det bare farris på dere!
E svarte A samme kveld kl. 22.47 slik:
Hei igjen A! Jeg har tydeligvis sagt noe som har provosert deg, det var ikke hensikten, og jeg er lei for det. Beklager.
Mitt eneste mål er å få et vellykket arrangement for studenter og ansatte til helgen, og jeg setter stor pris på hjelpen jeg får fra dere. Håper vi kan fortsette å samarbeide godt fram mot og forbi helgen.
As krasse og truende svar kom ut av det blå, de ble sendt sent på kvelden til en student som planla et stort arrangement, og han anklaget studenten for å spille på splittelse mellom han og en ansatt. Retten mener As e-poster er kritikkverdige og egnet til å skade [studentsamskipnad]s omdømme. Dette forsterkes av at A i evalueringen bare noen måneder tidligere hadde fått en klar tilbakemelding fra styret om at det forventet å se en merkbar endring i hans kommunikasjon, særlig overfor studenter.
A har anført at dialogen var med én person, og at det derfor var et begrenset skadepotensiale. Retten er ikke enig i det. Slike svar fra administrerende direktør i [studentsamskipnad] må forventes å spre seg i studentmiljøet. De kan ha en nedkjølende effekt og føre til at andre vegrer seg for å ta kontakt, til skade for studentvelferden.
A har anført at studenten forsøkte å spille han og driftslederen i [studentsamskipnad] opp imot hverandre, og at uttalelsene hans derfor ikke oversteg grensene for hva som var akseptabelt. Retten mener det ikke er sannsynliggjort at studenten forsøkte det. Slik retten bedømmer situasjonen var det en misforståelse fra studentens side som gjorde at han i utgangspunktet kun hadde bedt om skjenking lørdagen.
Retten legger til at As uttalelser uansett oversteg grensene for hva som er akseptabelt. Selv om studenten hadde forsøkt å spille dem opp imot hverandre, kan ikke en administrerende direktør i [studentsamskipnad] svare en student på denne måten.
A har videre påpekt at farris og cola var den reelle konsekvensen om skjenkebevillingen ikke kom på plass. Retten mener ikke det er unnskyldende. At skjenkebevilling senere kom på plass både fredag og lørdag, mener retten heller ikke spiller noen rolle.
I oktober 2021 ble det avholdt et seminar for styret i [studentsamskipnad]. Formålet var å evaluere dens tjenester, omdømme og samarbeidet mellom styret og administrasjonen.
Styret påpekte i evalueringen følgende svakheter i samarbeidet mellom dem og administrasjonen: «mangel på tillit», «styrets handlingsrom blir avkuttet pga. kommunikasjonsform på saksfremlegg», «saksdokumenter opplyser ikke alltid saken i sin helhet» og «tidligere påpekte problemer og ønsker om endring fra styret blir ikke fulgt opp».
Samarbeidsproblemene som her beskrives, er vesentlige, og de kan være til hinder for at [studentsamskipnad] får utført oppdraget sitt på en god måte. Det er skjerpende at temaene som tas opp også tidligere har blitt påpekt overfor A.
Når det gjaldt temaet strategi for [studentsamskipnad], mente styret at det hadde «lite eierskap til strategi», at det ikke visste hvordan det lå an på deres «strategiske mål» og at «ved behandling av strategisk plan er administrasjon lite lydhør for signaler fra styret».
Det er styrets oppgave å legge virksomhetens langsiktige strategi, og dette må administrerende direktør også forstå og støtte oppunder. Det er videre viktig at han er lydhør for signaler fra styret, og mangel på dette kan føre til bortfall av tillit.
Styret trakk i evalueringen frem flere svakheter omkring [studentsamskipnad]s omdømme. Blant svakhetene de nevnte var det «negativ omtale på facebook, instagram, har du hørt at. Dette genererer ofte et høyt antall reaksjoner». Styret påpekte også at [studentsamskipnad] hadde et «dårlig renommé blant studenter, særlig blant de som tar verv i studentsamfunnet og studentdemokratiet. Studenter blir advart om at [studentsamskipnad] og/eller administrerende direktør kan være vanskelig å samarbeide og kommunisere med.»
A hadde på dette tidspunktet fått flere klare tilbakemeldinger på sin kommunikasjonsform.
Om forholdet til kommunen ble det påpekt av styret at en «sammenblanding av administrerende direktørs roller som Adm.dir og politiker påvirker forholder mellom [studentsamskipnad] og kommunen». Styret skrev også at det «mangler informasjon om [studentsamskipnad] sitt omdømme hos relevante aktører. Trenger en faktabasert tilnærming for å kunne samle informasjon om dette.»
På den andre siden ble det trukket frem som en styrke at [studentsamskipnad] scoret høyt på kundetilfredshetsundersøkelsen.
Det ble holdt et drøftelsesmøte med A 28.10.2021. Samme kveld sendte han følgende e-post til styreleder N1:
Kjære N1
Synes du virkelig at jeg fortjener dette? Etter å ha arbeidet i 30 år for studentene? Jeg er kjempeskuffet!
Selv om A var i en fortvilet situasjon da e-posten ble sendt, mener retten den var uheldig. Han spiller på følelsene til N1, som på dette tidspunktet bare hadde vært styreleder i drøyt tre måneder.
A sendte også en e-post til styremedlem N11 14.11.2021, dvs. rett før styret skulle behandle oppsigelsessaken. Han skrev blant annet:
N11 [...] Jeg frykter at en konflikt i [sted1] kan medføre at departementet bestemmer seg for at [studentsamskipnad] blir del av en annen samskipnad; i verste fall som del av SiO. Da blir [sted1] det 28. lærested som tilknyttes SiO, og da er det tvilsomt om noen fra [sted1] får plass i styret (som student, som universitetsansatt eller som ansatt). [sted1] risikerer å sende hele vår egenkapital ut til andre, uten noen representasjon overhodet. [...] Det er faktisk dette styret i [studentsamskipnad] risikerer med sitt kjør mot sin direktør. Nå må du våkne og si ifra.
Det styret holder på med kan ødelegge [studentsamskipnad]s renomme: Styret i [studentsamskipnad] vil kaste en gammal direktør som har arbeidet i bedriften i over 30 år. Fyren er 62 år og får ikke noe ny jobb. Bruk og kast! Jeg kommer jo til å kjøre hardt etter to linjer: Studentene vil kvitte seg med direktøren fordi han nekter MDG å bruke [studentsamskipnad] som klatrestativ for MDG-politikk, og [universitet] fordi de vil at studentene skal subsidiere ansattes mat i kantinene. Du må realitetsorientere styret, N11.
Dette betyr mye mer enn meg personlig! Jeg overlever, jeg finner mine løsninger – men nå må du ta grep for at ikke styret ødelegger sin egen velferdsorganisasjon.
Retten mener denne e-posten var utidig, kritikkverdig og egnet til å svekke tilliten mellom styret og administrerende direktør. Igjen henvender A seg til ett styremedlem og forsøker å påvirke dette ved blant annet å spille på følelser. Det er videre graverende at A kommer med en trussel om at han vil kjøre hardt på at oppsigelsen er begrunnet i noe som ikke har hold i virkeligheten. I tillegg forsøker han å gjøre styrets beslutning om til noe langt mer enn det var, nemlig om [studentsamskipnad]s videre fremtid. Retten har tatt i betraktning at A var i en vanskelig og fortvilet situasjon da e-posten ble sendt.
Retten vil i dette punktet vurdere nærmere om [studentsamskipnad] hadde saklig grunn til oppsigelse etter arbeidsmiljøloven § 15-7 (1). Det må først vurderes om styret hadde en legitim og tungtveiende grunn for oppsigelse, og dernest må det foretas en interesseavveiing, jf. HR-2021-2389-A avsnitt 41. Vurderingen er gjort i lys av det som står i punkt 3, hvor det blant annet fremgår at terskelen for å si opp en arbeidstaker er høy, samtidig som det kan stilles andre og større krav til en leder enn andre arbeidstakere.
Oppsigelsen er begrunnet i styrets manglende tillit til A. Han har anført at det ikke er saklig grunn for oppsigelse at styret hevder at det har mistet tilliten til han. Retten mener at styrets standpunkt om manglende tillit til A ikke er en ubegrunnet påstand, og at det har forankring i de faktiske forholdene som oppsigelsen bygger på. Det blir nærmere gjennomgått i det følgende.
Den manglende tilliten skyldes dels As måte å kommunisere på. A var [studentsamskipnad]s øverste administrative leder og ansikt utad. Representasjonsfunksjonen ble særlig tydelig på grunn av hans lange erfaring og de hyppige utskiftningene i styret. Han hadde derfor et særlig ansvar for å passe på hvordan han kommuniserte og for hvordan hans uttalelser ble oppfattet av andre.
Det ansvaret har han ikke tatt. I punkt 4 er det gjennomgått en rekke eksempler på kritikkverdig kommunikasjon over en periode på flere år. At dette har pågått over lang tid, og at A på tross av stadig nye og klarere tilbakemeldinger fra styret ikke endret adferd, mener retten er skjerpende og gir grunnlag for manglende tillit fra styrets side.
Også internt i [studentsamskipnad] har A kommunisert på en kritikkverdig måte. Retten viser her til punkt 4.7 og 4.8 og As dialog med styreleder N7 i 2020 samt punkt 4.14 og e-postene som er vurdert der. Etter rettens syn utviste A her dårlig dømmekraft og rolleforståelse og dette er egnet til å svekke styrets tillit til han.
Den bortfalte tilliten er også begrunnet i hans manglende evne til å ivareta [studentsamskipnad]s omdømme utad mot studentene og universitetet. A har anført at [studentsamskipnad] kun har fremsatt spekulasjoner knyttet til omdømmetap overfor studenter, og at det heller ikke er noen spor av omdømmetap overfor universitetet. A har videre med henvisning til HR-2019-424-A avsnitt 80 og 81 anført at desto mer skjønnsmessige og subjektive kriterier som anvendes, desto bedre dokumentasjon må kreves.
Som administrerende direktør ble [studentsamskipnad] i stor grad identifisert med A og hans handlinger og uttalelser. Retten er ikke enig med A i at det kun er fremsatt spekulasjoner knyttet til omdømmetap overfor studentene. Det vises her til situasjonene med [studentavis] i 2018, med Studentsamfunnet i 2018, om klopper i mars 2021, om [orden] i mars 2021 og med [initiativ] høsten 2021. Alt dette kunne påvirke [studentsamskipnad]s omdømme hos studentene negativt.
At A har utvist en manglende evne til å ivareta omdømmet ovenfor studentene, støttes av vitneutsagn. N1 forklarte i retten at studentene så på A som skummel og truende. N10 som var tidligere leder av Studentsamfunnet, forklarte i retten at samarbeidet med A kunne være vanskelig fordi en ikke visste hvordan han ville reagere. Dette var ikke bare basert på egne opplevelser, men også hva hun hadde fått høre fra tidligere studenter. Hun trodde det generelt var en negativ oppfatning av A fra de som var engasjert i samfunnet. Også E forklarte at han hadde hørt at andre hadde hatt dårlige erfaringer med A. Siden disse utsagnene i liten grad er underbygget med konkrete eksempler, legger ikke retten stor vekt på dem, men de er likevel relevante og egnet til å kaste lys over As evne til å ivareta [studentsamskipnad]s omdømme.
A har på sin side vist til at [studentsamskipnad] scoret høyt på studentenes tilfredshetsundersøkelse. Retten finner ikke dette avgjørende. Et slikt resultat er ikke uforenlig med at hans handlinger samtidig påvirket [studentsamskipnad]s omdømme negativt. A har òg lagt frem fire e-poster fra forskjellige studenter som har henvendt seg til han. I en av e-postene takkes han for et møte og hjelp, mens han i en annen blir invitert til studiestart og grillfest av Studenttingets arbeidsutvalg. Retten finner heller ikke disse e-postene avgjørende.
Når det gjelder ivaretakelsen av omdømmet ovenfor andre aktører som [universitet], har A anført at det ikke er spor av omdømmeproblematikk. Han har til støtte for dette vist til at det ikke fremgår noe slikt av evalueringsrapporten 13.-14.10.2021.
Retten er ikke enig med A i dette. Når han kommer med kritikkverdige utsagn overfor ansatte ved [universitet], så går det på bekostning av [studentsamskipnad]s omdømme hos universitetet og dets ansatte. Det vises blant annet til e-posten A sendte styreleder N7 30.05.2020 og som er sitert i punkt 4.7. Siden e-posten er sendt fra A, legger retten til grunn at den gir et dekkende bilde av hvordan A har kommunisert med ansatte ved [universitet]. En slik kommunikasjon er egnet til å svekke [studentsamskipnad]s omdømme hos [universitet]. Retten nevner at det er viktig at [studentsamskipnad] og [universitet] har et godt samarbeid for å sikre studentvelferden.
Retten viser også til vitnemålet til F. Hun har vært eiendomssjef ved [universitet] siden 2011 og uttalte seg om samarbeidet med A. Hun hadde flere ganger gruet seg til møter med A på grunn av hans måte å kommunisere på. Adferden hans hadde vært uforutsigbar. Hun leste opp i retten en e-post A hadde sendt henne i 2019, hvor han blant annet skrev «det du foreslår er fullstendig idioti» og «gjør jobben din for faen».
A har anført at denne e-posten ikke kan tas i betraktning fordi den ikke har vært en del av oppsigelsessaken tidligere. Retten er ikke enig i det, jf. HR-2022-390-A avsnitt 53 følgende. Samtidig tar retten i betraktning at A ikke tidligere er konfrontert med e-posten, og legger derfor begrenset vekt på den.
Til støtte for at det ikke har vært samarbeidsproblemer og omdømmeproblematikk overfor [universitet] og dets ansatte, har A lagt frem en e-post han sendte til F og to andre ansatte 2021 og svaret han fikk fra dem. I e-posten skrev han at han nylig var diagnostisert med søvnapné, og at dette kunne forklare noen av de sinte e-postene han hadde sendt gjennom årene. Det er vanskelig å svare på en slik e-post, og dette ga også F uttrykk for i retten. De tre ansatte svarte alle høflig og vennlig på e-posten hans og viste blant annet til det videre samarbeidet. Etter rettens syn er ikke denne e-postutvekslingen egnet til å si mye om [studentsamskipnad]s og As omdømme hos [universitet] og dets ansatte.
Retten legger til at det ikke er anført at de helsemessige utfordringene til A som ble avdekket sommeren 2021 i seg selv har noen betydning i vurderingen etter arbeidsmiljøloven § 15-7 (1). Hendelsen med [initiativ] oppstod også etter at diagnosen ble stilt.
A har videre vist til at det fremgikk av evalueringsrapporten 13.-14.10.2021 at [studentsamskipnad]s manglet «informasjon om [studentsamskipnad] sitt omdømme hos relevante aktører. Trenger en faktabasert tilnærming for å kunne samle informasjon om dette.» Retten mener ikke dette er avgjørende. At [studentsamskipnad] i en evaluering skrev dette, er ikke uforenlig med samtidig å slå fast at han ved sin kommunikasjon har vist en manglende evne til å ivareta [studentsamskipnad]s omdømme hos [universitet].
Til slutt fremgår det av oppsigelsen at As forhold til studentene gir negative ringvirkninger som fører til redusert studentvelferd, i strid med samskipnadens hovedformål. A har i den anledning vist til at [studentsamskipnad] på en rekke områder leverer gode tjenester til studentene, som heller ikke er omstridt.
Samtidig er studentvelferd mer enn studentboliger og idrett. En viktig del av studentenes velferd er det studentene selv skaper gjennom frivillighet og engasjement. I punkt 4 er det gjennomgått en rekke eksempler på kritikkverdig kommunikasjon fra A. Retten mener hendelsene er egnet til å ha en nedkjølende virkning på studentenes engasjement og ønske om å kontakte [studentsamskipnad]. Dette underbygges av vitnemålene i retten, og retten viser til det som er gjengitt fra det over. Retten mener det er sannsynliggjort at studenter på grunn av As kommunikasjon har kviet seg for å ta kontakt med [studentsamskipnad], og at hans adferd derved også har ført til redusert studentvelferd. Når det er sagt, har ikke retten grunnlag for å si at det har hatt stor betydning for velferden.
Oppsigelsen er som nevnt i punkt 4.1 også begrunnet i samarbeidsproblemer med styret. I punkt 4.8 er evalueringen fra 2020 referert, hvor det etterlyses bedre dialog og samhandling mellom styret og administrerende direktør. I evalueringen fra våren 2021 inntatt i punkt 4.11 og fra høsten 2021 inntatt i punkt 4.13, er mange av de samme utfordringene gjentatt. Det er skjerpende at det ikke er noen positiv utvikling.
Flere tidligere og nåværende styremedlemmer forklarte seg i retten. Basert på disse forklaringene mener retten det er sannsynliggjort at A ikke i tilfredsstillende grad respekterte og støttet oppunder rollefordelingen mellom styret og han. Retten bygger her blant annet på forklaringene til styreleder N1 og tidligere styreleder N7.
Retten mener det også er sannsynliggjort at A ikke har fulgt opp styrets instrukser og signaler på en tilfredsstillende måte. Det har blant annet vist seg ved at saker han var interessert i raskt kom opp for styret til behandling, mens det var vanskelig å få styrebehandlet saker han ikke var interessert i, om de i det hele tatt kom opp til behandling. Det vises blant annet til forklaringene til styremedlemmene N12 og N11.
Etter rettens syn er det også sannsynliggjort at A ikke har vært seg tilstrekkelig bevisst det kunnskapsovertaket og den posisjonen han hadde overfor styret og dets medlemmer. Både styreleder N1 og tidligere styreleder N7 forklarte at A i diskusjoner med dem hadde utnyttet sitt kunnskapsovertak.
Disse utfordringene varte alle over flere år, og retten mener de er egnet til å gå på bekostning av styrets tillit til han. Som omtalt i punkt 2 er det viktig at administrerende direktør er bevisst rollefordelingen mellom styret og han og er lydhør for styrets signaler.
Retten mener etter dette at styret samlet sett i utgangspunktet hadde legitime og tungtveiende grunner for oppsigelse.
A har anført en rekke forhold til støtte for at oppsigelsen var usaklig. De vurderes i det følgende.
A har fremholdt at [studentsamskipnad] under hans ledelse har hatt en meget god utvikling og levert på alle områder det skal levere på. Han har særlig fremhevet at byggeprosjektene under hans ledelse er gjennomført på tid og innenfor budsjett, og at selskapet har vært drevet med svært god kontroll på økonomi og risiko.
Det er uomtvistet at A på mange punkter har gjort en god jobb som administrerende direktør i [studentsamskipnad], og at samskipnaden under hans ledelse har hatt en bra utvikling, blant annet knyttet til studentboliger, idrettsanlegg og helsetilbud. Hans innsats og engasjement for [studentsamskipnad] har vært stor, og samskipnaden har nytt godt av hans gjennomføringsevne. Dette viser også evalueringene av han. Det er imidlertid ikke dette oppsigelsen hans er begrunnet i, og det er derfor ikke til hinder for at den er saklig.
A har videre vist til at han ikke fikk noen advarsel. Det er ikke et vilkår for lovlig oppsigelse at det på forhånd er gitt en advarsel, jf. Rt-1956-578, men at det ikke er gitt, kan ha betydning i saklighetsvurderingen etter arbeidsmiljøloven § 15-7 (1).
I denne saken mener rettens flertall – dommerfullmektig Nyhus og meddommer Handelsby – imidlertid at det ikke har særlig vekt. Det skyldes at A gjennom evalueringene var klar over [studentsamskipnad]s syn på hans måte å kommunisere på og samarbeidet med styret. Som administrerende direktør burde han også være klar over rollefordelingen mellom han og styret, og hva som var forventet av han, se Fanebust, Oppsigelse i arbeidsforhold, 2017 s. 252. A visste for øvrig at styret hadde tenkt til å gi han en advarsel våren 2021. Etter dette oppstod også situasjonen med [initiativ] høsten 2021, og samarbeidsproblemene med styret vedvarte.
Rettens mindretall – meddommer Eriksen – mener at A burde vært gitt en advarsel siden det var forhold inntrådt over flere år som var grunnlaget for oppsigelsen.
A har også vist til at han undertegnet en ny arbeidsavtale med [studentsamskipnad] i juni 2021.
Våren 2020 ba A styret se på hans pensjonsvilkår fordi [studentsamskipnad] tidligere hadde vært tilknyttet Statens Pensjonskasse med en ytelsesbasert pensjonsordning som da var bortfalt. Styret begynte arbeidet, og formålet var å kompensere for den bortfalte pensjonen.
Underveis i arbeidet ble styret oppmerksom på at As arbeidskontrakt ikke var revidert siden han tiltrådte i stillingen i 1996, og det ble derfor besluttet å også revidere denne, slik at den ble i tråd med de krav som stilles til en arbeidskontrakt i 2021. Det endte med at A og [studentsamskipnad] 16.06.2021 inngikk en ny arbeidsavtale og en ny pensjonsavtale.
Retten mener dette ikke har noen betydning i saklighetsvurderingen etter arbeidsmiljøloven § 15-7 (1). Det vises for det første til at kontrakten ble revidert og inngått på styrets initiativ, og at formålet kun var å gi A en arbeidskontrakt som oppfylte dagens formelle krav.
For det andre var det ingenting ved denne prosessen som var egnet til å gi A en oppfatning om at det var slått noen strek over tidligere kritikkverdige forhold. Retten viser her blant annet til at styret i utgangspunktet hadde tenkt til å gi han en skriftlig advarsel våren 2021, og at han i stedet, bare en drøy måned før arbeidskontrakten ble signert, fikk en skarp evaluering fra styret. At det ble inntatt en klausul i arbeidsavtalen som innebar at partene skulle drøfte om det var ønskelig at A gikk over i en ny stilling i virksomheten når han fylte 65 år, kan retten heller ikke se har noen betydning.
A har anført at dersom styret var misfornøyd med han og vurderte å si han opp, burde det vært inntatt en klausul i den nye arbeidskontrakten, hvor han fraskrev seg stillingsvernet. Arbeidsmiljøloven § 15-16 (2) åpner for at den øverste lederen i en virksomhet i en forhåndsavtale kan fraskrive seg stillingsvernet mot etterlønn ved fratreden. A mener at mangelen på en slik klausul tilsier at styret ikke var misfornøyd med han.
Retten er ikke enig med A i dette. For det første var det formelle årsaker til at det ble undertegnet en ny arbeidskontrakt i juni 2021. For det andre forklarte styremedlem N11 som var med på å utarbeide arbeidskontrakten, at styret mente det ikke kunne presentere en slik klausul for han når han ikke hadde det fra før, og formålet med revisjonen kun var å sikre at han hadde en oppdatert arbeidsavtale.
I tillegg viser retten igjen til at A kort tid tidligere hadde fått en skarp evaluering fra styret. A hadde all grunn til å tro at styret fortsatt var kritiske til deler av måten han utførte arbeidet sitt på. På denne bakgrunn kunne også en slik fratredelsesklausul innebære en stor, unødvendig kostnad for [studentsamskipnad] om de bestemte seg for å gå til oppsigelse.
A har videre anført at styrets passivitet innebærer at oppsigelsen er usaklig. Retten forstår anførselen slik at styret skulle reagert tidligere om de ønsket å si han opp. Til støtte for sitt syn har A vist til Rt-2005-518. Etter rettens syn er ikke parallellen til Rt-2005-518 særlig treffende. I den saken hadde ledelsen over lang tid vært oppmerksom på overtredelser av interne regler uten noen nærmere aktiv oppfølgning. Når det da til slutt ble reagert med avskjed for noen av de ansatte som hadde overtrådt reglene, hadde dette et «preg av vilkårlighet», se avsnitt 52.
Oppsigelsen av A har ikke det. Han fikk flere tilbakemeldinger på adferden sin uten at han korrigerte kurs. Det er etter rettens syn derfor ikke grunnlag for å si at styret har utvist en passivitet som innebærer at oppsigelsen er usaklig.
A har videre anført at oppsigelsen er begrunnet i hans politiske ytringer i mediene, og at den derfor er usaklig. Han har som politiker engasjert seg lokalt, men ut fra bevisføringen mener retten det ikke er grunnlag for å si at styret ved oppsigelsen har lagt vekt på hans politiske ytringer.
A har også anført at han ikke har fått en rettferdig behandling og at oppsigelsen av den grunn er usaklig. Det er ikke anført at noen konkrete regler er brutt, men A mener at styret har kommet med nye og ikke tidligere påberopte forhold. Retten mener denne anførselen heller ikke kan føre frem og viser til at den ikke tar i betraktning omstendighetene inntrådt etter oppsigelsen fordi det ikke er nødvendig for resultatet. Som drøftet i punkt 4.1 mener retten også at oppsigelsen er begrunnet i mer enn bare hans måte å kommunisere på. Videre ligger det i sakens natur at det gjennom vitnemål mv. kommer frem eksempler, synspunkter og presiseringer, jf. også HR-2022-390-A avsnitt 55 og 56.
Retten mener etter dette at styret samlet sett hadde legitime og tungtveiende grunner for oppsigelse.
Interesseavveiingen som deretter må gjøres etter arbeidsmiljøloven § 15-7 (1) er beskrevet slik i HR-2021-2389-A, avsnitt 41:
I tillegg må arbeidsgiverens og arbeidstakerens interesser i utfallet av saken veies mot hverandre. For arbeidstakerens del står de negative konsekvensene av en oppsigelse sentralt, for arbeidsgiverens del hvor sterkt behov man har for å avslutte arbeidsforholdet. For at en oppsigelse på grunn av arbeidstakerens forhold skal være gyldig, må den – etter en samlet og konkret vurdering – ikke utgjøre en uforholdsmessig streng reaksjon.
A har for det første anført at [studentsamskipnad] ikke har foretatt en tilstrekkelig bred interesseavveiing. Retten er ikke enig i det. I den utvidede redegjørelsen fra [studentsamskipnad] 17.12.2021 er interesseavveiingen beskrevet i punkt 7. Der beskrives det hvordan [studentsamskipnad] har vurdert mulighetene for mindre inngripende tiltak, som å tilby A en annen stilling. Det fremgår også der at styret har tatt i betraktning hvordan oppsigelsen vil ramme A, blant annet på grunn av hans alder og arbeidsforholdets varighet. Retten mener at interesseavveiingen er tilstrekkelig bred.
A har videre anført at oppsigelsen utgjør en uforholdsmessig streng reaksjon.
Ved denne vurderingen har retten delt seg. Rettens flertall – dommerfullmektig Nyhus og meddommer Handelsby – mener at oppsigelsen ikke er en uforholdsmessig streng reaksjon, mens mindretallet – meddommer Eriksen – mener den er det. Flertallet ser slik på dette spørsmålet:
A har vært ansatt i [studentsamskipnad] i 30 år, og i de siste 25 årene som administrerende direktør. På oppsigelsestidspunktet var han 62 1⁄2 år, og han kunne gå av med pensjon når han fylte 65 år. Siden han ble oppsagt, mistet han rettighetene etter tilleggspensjonsavtalen med [studentsamskipnad]. På grunn av hans alder legger flertallet òg til grunn at det kan være krevende å få nytt arbeid. Dette viser at oppsigelse er en alvorlig reaksjon som har negative konsekvenser for A.
Det er ikke opplyst at A har noe forsørgeransvar, og han har som administrerende direktør hatt en god lønn i mange år. Det er etter flertallets syn ikke grunnlag for å si at han står i en vesentlig annen stilling enn andre arbeidstakere som blir sagt opp, og som Høyesterett i HR-2021-2389-A avsnitt 71 gir uttrykk for, spiller slike følger «en mer tilbaketrukket rolle i forholdsmessighetsvurderingen når det er arbeidstakerens pliktbrudd som begrunner oppsigelsen».
At oppsigelsen rammer A hardt, er likevel et sentralt moment i vurderingen av om den er uforholdsmessig. Ved avgjørelsen av hvor stor vekt det skal tillegges, har flertallet sett hen til HR-2021-2389-A avsnitt 72, hvor Høyesterett skriver:
I tiden etter at denne dommen ble avsagt, har utviklingen gått i retning av å legge større vekt på arbeidstakerens sosiale forhold enn det som her kommer til uttrykk. Det er imidlertid fortsatt slik at disse hensynene er av mindre betydning når oppsigelsen skyldes arbeidstakerens eget forhold, enn når den begrunnes med rasjonalisering eller driftsinnskrenkninger.
På den andre siden mener flertallet at [studentsamskipnad] hadde et sterkt behov for å avslutte arbeidsforholdet. A var administrerende direktør, og styret hadde mistet tilliten til han. Flertallet mener også at dette var berettiget, og har heller ikke funnet det spørsmålet særlig tvilsomt. Det er videre avgjørende for samskipnadens virksomhet at det er tillit mellom styret og administrerende direktør.
A har òg anført at oppsigelsen var uforholdsmessig streng fordi [studentsamskipnad] ikke tilbød han en alternativ stilling. Flertallet er uenig i det og kan ikke se at det pliktet å tilby han en annen stilling.
[studentsamskipnad] har omtrent 30 ansatte. Om A skulle fått annet arbeid, måtte det vært opprettet en ny stilling til han. Det ville ført til en ikke-ubetydelig økning av dets lønnskostnader.
Flertallet mener også det ville vært krevende for [studentsamskipnad] og ny administrerende direktør om A som hadde vært leder i 25 år og som måtte gå mot sin vilje, skulle ha en annen sentral stilling og være premissleverandør for ny ledelse. Flertallet er videre enig med [studentsamskipnad] i at det også kunne påvirke mulighetene til å rekruttere en ny administrerende direktør. Etter flertallets syn er det også relevant at tillitssvikt var bakgrunnen for oppsigelsen.
Flertallet mener på denne bakgrunn at oppsigelsen ikke er en uforholdsmessig streng reaksjon.
Mindretallet – meddommer Eriksen – er enig med flertallet i det faktum som er lagt til grunn og de rettslige utgangspunktene. Når mindretallet har kommet til et annet resultatet, skyldes det at det mener As alder, lange ansettelse og dårlige utsikter til nytt arbeid må ilegges større vekt enn hva flertallet har gjort. Mindretallet understreker også at A i 30 år har levert gode resultater for [studentsamskipnad]. På denne bakgrunn mener mindretallet at [studentsamskipnad] pliktet å tilby han en annen stilling. Når det ikke gjorde det, må oppsigelsen anses for å være en uforholdsmessig streng reaksjon.
Dom blir etter dette å avsi i tråd med flertallets oppfatning. Oppsigelsen var saklig og rettmessig, jf. arbeidsmiljøloven § 15-7 (1), og [studentsamskipnad] skal frifinnes.
[studentsamskipnad] har fått medhold fullt ut. Det har vunnet saken og har i utgangspunktet krav på full erstatning for sine sakskostnader, jf. tvisteloven § 20-2 (1). [studentsamskipnad] har krevd dekket 410 850 kroner ekskl. moms i sakskostnader. A har ikke protestert på kravet og selv krevd dekket 776 000 kroner ekskl. moms. I lys av sakens art og omfang mener flertallet kostnadene er nødvendige, jf. tvisteloven § 20-5 (1).
Etter tvisteloven § 20-2 (3) kan tapende part «helt eller delvis» fritas for erstatningsansvar hvis «tungtveiende grunner gjør det rimelig». Annet punktum inneholder retningslinjer for vurderingen, men er ikke uttømmende, jf. f.eks. Rt-2011-717 avsnitt 20. Det overordnede spørsmålet er om tungtveiende grunner gjør det rimelig å frita fra sakskostnadsansvar. I Innst.O.nr.110 (2004–2005) side 62-63 uttalte komiteen at «det vesentlige ved den konkrete lovanvendelse vil være å finne frem til et resultat som fremstår som rettferdig og rimelig».
As alder, lange ansettelsesforhold, og det at han ved oppsigelse går glipp av rettighetene etter den særskilte pensjonsavtalen, viser at saken var av stor velferdsmessig betydning for han. Det tilsier at han helt eller delvis fritas fra å bære motpartens sakskostnader. I samme retning trekker styrkeforholdet mellom partene, jf. tvisteloven § 20-2 (3) bokstav c.
På den andre siden har ikke rettens flertall funnet spørsmålet særlig tvilsomt, og A hadde etter flertallets oppfatning derfor heller ikke god grunn til å få oppsigelsens gyldighet prøvd i retten, jf. tvisteloven § 20-2 (3) bokstav a. Etter en samlet vurdering mener flertallet det ikke foreligger tungtveiende grunner for å gjøre unntak fra hovedregelen. [studentsamskipnad]s krav om sakskostnader tas etter dette til følge.
Mindretallet er som nevnt kommet til at oppsigelsen var usaklig, og mener på denne bakgrunn at [studentsamskipnad] plikter å erstatte As sakskostnader, jf. tvisteloven § 20-2 (1).
Dommen er avsagt med den dissens som fremgår over.
Dommen er ikke avsagt innen lovens frist på grunn av ferieavvikling.
DOMSSLUTNING
Rettens flertall – dommerfullmektig Nyhus og meddommer Handelsby – mener at oppsigelsen av A var saklig, at det ikke er grunnlag for erstatning og at [studentsamskipnad] skal frifinnes. Det tilkjennes òg sakskostnader.
Mindretallet – meddommer Eriksen – er enig med flertallet i at det samlet sett over flere forelå legitime og tungtveiende grunner for oppsigelse, men mener at A på grunn arbeidsforholdets varighet og hans alder burde vært tilbudt en annen stilling, og at oppsigelsen derfor er uforholdsmessig. Mindretallet bemerker også at det ikke er gitt formell advarsel og at det ble inngått en ny arbeidsavtale så sent som 16.06.2021.
Retten innleder i punkt 2 med en kort redegjørelse om [studentsamskipnad]s virksomhet som oppsigelsen må ses i lys av. Deretter presenteres de rettslige utgangspunktene i punkt 3. I punkt 4 ser retten på oppsigelsen og hendelsene som lå til grunn for den. Retten vurderer i punkt 5 om oppsigelsen var saklig. Spørsmålet om sakskostnader drøftes i punkt 6.
[studentsamskipnad] er en studentsamskipnad. Dette er en egen selskapsform som er regulert i studentsamskipnadsloven med forskrifter. Det er egne rettssubjekter som har til oppgave å ivareta studentenes velferdsbehov og velferdstjenester, se studentsamskipnadsloven §§ 2 og 3. [studentsamskipnad] leverer en rekke tjenester til studentene i [sted1], som studentboliger, idrettsanlegg og kantine. [studentsamskipnad] har omtrent 30 fulltidsansatte og flere deltidsansatte.
Styret i [studentsamskipnad] er samskipnadens øverste myndighet. Det representerer samskipnaden utad og har ansvaret for at virksomheten blir forvaltet tilfredsstillende, jf. studentsamskipnadsloven § 6 første ledd. I dette ligger det blant annet at styret skal kontrollere administrerende direktør, som altså er underordnet styrets instruksjonsmyndighet og skal følge de retningslinjer og pålegg som det gir. Det følger også av vedtektenes punkt 8 og 9.
Administrerende direktør er styrets sekretær og har tale- og forslagsrett, men kan ikke være medlem av styret, jf. loven § 6 femte ledd. Det ligger til administrerende direktør, i samråd med styreleder, å forberede sakene som skal styrebehandles. Sakene skal forberedes og fremlegges slik at styret har et tilfredsstillende behandlingsgrunnlag, jf. aksjeloven § 6-21, jf. studentsamskipnadsloven § 6 sjette ledd.
Styret i [studentsamskipnad] består av syv medlemmer, og fire av dem er studenter valgt av studenttinget. Hvert år velges to nye studenter som sitter i to år. Vedtektene til [studentsamskipnad] bestemmer at styreleder og nestleder skal være studenter, og vanlig praksis har vært at studentmedlemmene tjenestegjør som styremedlem i ett år, før de deretter enten blir leder eller nestleder. Studenttinget velger i tillegg en ekstern representant til styret. For øvrig oppnevner [universitet] én representant, og det samme gjør de ansatte ved [studentsamskipnad].
Studentene er i flertall i styret og har derfor avgjørende innflytelse over [studentsamskipnad]s virksomhet. Det sikrer at studentenes interesser er vel representert. Samtidig kan det gi utfordringer som sjeldnere er tilstede i andre virksomheter. Det kan føre til lav kontinuitet og lav institusjonell hukommelse i styret. Det kan videre innebære at flertallet i styret, og også dets leder og nestleder, ofte er uerfarne. Dette kan være en utfordring, særlig når styret behandler store saker som kan gå over flere år. Det kan da være krevende å følge opp sakene, og også å ta opp nye saker som styret bør behandle.
Dette stiller særlige krav til styremedlemmene, men også til administrerende direktør som er styrets sekretær og skal betjene det. Administrerende direktør vil fort være den som representerer kontinuiteten og som har erfaring og innsikt i samskipnadens virke. Når dette er tilfellet, er det viktig at administrerende direktør er seg bevisst rollefordelingen mellom styret og administrerende direktør. Direktøren må legge til rette for og støtte opp under denne og være lydhør for styrets signaler.
Alle institusjoner som omfattes av universitets- og høyskoleloven skal være tilknyttet en studentsamskipnad, jf. studentsamskipnadsloven § 4. Det er [universitet] som er tilknyttet [studentsamskipnad]. Mens utdanningsinstitusjonen har hovedansvaret for læringsmiljøet, har studentsamskipnaden det for studentvelferden. Formålene henger tett sammen, og det forutsetter et nært samarbeid mellom utdanningsinstitusjonen og studentsamskipnaden, se f.eks. forskrift om studentsamskipnader § 14, hvor det i første ledd heter at «studentsamskipnad og tilknyttede utdanningsinstitusjoner skal samarbeide om velferdstilbud og læringsmiljø».
Arbeidsmiljøloven § 15-7 (1) bestemmer at en arbeidstaker ikke kan sies opp «uten at det er saklig begrunnet i virksomhetens, arbeidsgivers eller arbeidstakers forhold.» Det er alternativet om arbeidstakers forhold som er relevant i denne saken.
Om dette skriver Høyesterett i Rt-2009-685 avsnitt 52:
Med utgangspunkt i oppsigelsesgrunnlaget og arbeidsavtalen gir bestemmelsen anvisning på en konkret skjønnsmessig avveiing av virksomhetens og den ansattes interesser. Spørsmålet er om det etter en samlet avveiing av begge parters behov, anses rimelig og naturlig at arbeidsforholdet bringes til opphør. Terskelen for å si opp en ansatt er høy, og arbeidsgiver må kunne vise til gode grunner.
Det nærmere vurderingstemaet innebærer at retten først må vurdere om det foreligger en legitim og tungtveiende grunn for oppsigelse, før den deretter foretar en interesseavveiing, jf. HR-2021-2389-A avsnitt 41.
Partene har vært uenige om hvilken betydning det har for vurderingen etter arbeidsmiljøloven § 15-7 (1) at A var administrerende direktør i [studentsamskipnad]. [studentsamskipnad] har anført at A som øverste administrative leder har et svakere oppsigelsesvern enn øvrige ansatte, mens han har bestridt dette og anført at han har det samme vernet som alle andre.
A har ikke i forhåndsavtale frasagt seg stillingsvernet etter arbeidsmiljøloven § 15-16 (2), og det betyr at reglene i arbeidsmiljøloven § 15-7 (1) gjelder fullt ut for han. Samtidig er det klart at det kan stilles andre og større krav til en administrerende direktør enn andre arbeidstakere. I praksis innebærer dette at det skal mindre til for at det foreligger saklig grunn til oppsigelse av ledere, se HR-1997-44-A og LH-2008-124494.
Når det gjelder domstolenes prøving, skriver Høyesterett i Rt-1984-1058 på side 1067:
Det er etter min mening domstolenes oppgave å prøve om regelen er riktig anvendt i det konkrete tilfellet. Dette innebærer at domstolene kan prøve om oppsigelsen bygger på et riktig og fyldestgjørende faktisk grunnlag, om den begrunnelse som ligger til grunn bygger på relevante argumenter, om vurderingen har tilstrekkelig bredde, således også om avveiningen omfattet de rimelighetshensyn som her gjør seg gjeldende i forhold til arbeidstakeren.
Vurderingen av om det forelå saklig grunn for oppsigelse skal i utgangspunktet foretas på bakgrunn av de opplysningene som forelå på oppsigelsestidspunktet, jf. HR-2021-2389-A avsnitt 43. Høyesterett utdypet dette i HR-2022-390-A avsnitt 55 og 56, hvor det står:
Når saken står for domstolene, har partene anledning til å avgi forklaringer og føre andre bevis som kaster lys over forholdene på oppsigelsestidspunktet, men opplysninger som fremkommer etter at en tvist har oppstått, og som endrer det bildet tidsnære bevis gir, vil som regel ha begrenset beviskraft.
Hvilken vekt retten kan legge på slike utdypninger gjennom parts- eller vitneforklaringer, må etter mitt skjønn i noen grad også avhenge av oppsigelsesgrunnen – hva slags vurdering det konkret er tale om å prøve – og situasjonen for øvrig i den enkelte sak.
Retten skal ta stilling til om [studentsamskipnad]s oppsigelse av A var saklig begrunnet. Det avgjørende faktiske grunnlaget er opplysningene som forelå da [studentsamskipnad] besluttet oppsigelse, og som motiverte [studentsamskipnad] på oppsigelsestidspunktet. Det er [studentsamskipnad] som har bevisbyrden for at oppsigelsen var saklig og for de faktiske forholdene oppsigelsen bygger på.
A ble oppsagt 26.11.2021, og oppsigelsen lød slik:
Oppsigelsen er begrunnet i styrets bortfalte tillit til deg i stillingen som administrerende direktør, med særlig henblikk på kommunikasjonsmessige forhold og din manglende evne til å ivareta studentsamskipnadens omdømme utad mot studentene og universitetet. Forholdet til studentene gir negative ringvirkninger som fører til redusert studentvelferd, i strid med samskipnadens hovedformål.
A ba om og fikk en utdypende redegjørelse for oppsigelsen 17.12.2021. I redegjørelsens punkt 7 er konkrete forhold som lå til grunn for oppsigelsen, utdypet. Hovedtematikken er As måte å kommunisere på, men det er ikke begrenset til dette.
A har anført at oppsigelsen bare var begrunnet i kommunikasjonsmessige forhold, og at det derfor ikke er anledning til å legge vekt på andre forhold. Retten er ikke enig i dette. Det fremgår klart av oppsigelsen at den var begrunnet i styrets bortfalte tillit til han som administrerende direktør. Den manglende tilliten skyldtes særlig kommunikasjonsmessige forhold og hans manglende evne til å ivareta [studentsamskipnad]s omdømme utad mot studentene og universitetet, men er ikke begrenset til det.
I den utdypende begrunnelsen 17.12.2021 er det også vist til evalueringspunkter som tidligere er tatt opp med A om forholdet mellom styret og han. Som retten kommer nærmere inn på, er A ved flere evalueringer gjort kjent med at styret ikke har vært tilfreds med samarbeidet med han. Retten mener også oppsigelsen bygger på dette, og at det derfor er relevant ved vurderingen av om den var saklig.
Partene har vært uenige om det er adgang til å legge vekt på hendelser som har inntrådt etter at oppsigelsen ble gitt. [studentsamskipnad] har anført at As innsats etter oppsigelsen, illustrerer hvorfor styret ikke lengre hadde tillit til han og derfor forsterker oppsigelsesgrunnlaget. A har bestridt at dette kan tas i betraktning. Retten tar ikke stilling til det fordi det ikke er avgjørende for resultatet.
Retten vil i det følgende gå gjennom de ulike hendelsene og evalueringene som oppsigelsen bygget på i kronologisk rekkefølge.
A sendte 15.01.2015 en e-post til to kollegaer ved [studentsamskipnad], med kopi til N3 som er ansatt ved [universitet]. I e-posten kommenterte A en henvendelse fra N3 hvor hun inviterte til et møte om drift av en kaffebar på universitetet. Han skrev:
N4
Jeg har fått et forslag til avtale om drift av [kafe] i [bygning]. Det har jeg tørket meg i ræva med. Hvis [universitet]-kjærringene krever at vi skal drive på deres vilkår, så skal de få betale for det.
Retten mener e-posten fra A var usaklig, kritikkverdig og egnet til å skade [studentsamskipnad]s omdømme.
A forklarte at e-posten dels kom som en reaksjon på en strid mellom [universitet] og [studentsamskipnad] om «fri-stasjonsprinsippet». Det innebærer at utdanningsinstitusjonen uten kostnad skal stille med lokaler til studentsamskipnaden, se studentsamskipnadsloven § 5 tredje ledd. A forklarte at det over lengre tid hadde bygget seg opp en frustrasjon fra [studentsamskipnad]s side om at ansatte ved [universitet] ikke forstod hva prinsippet innebar.
Retten går ikke nærmere inn på det fordi det ikke har betydning for bedømmelsen av utsagnet. En uenighet mellom [universitet] og [studentsamskipnad] om hvilke lokaler det skulle stille til disposisjon og på hvilke vilkår det skulle skje, kan ikke forsvare As formuleringer.
A forklarte i retten at N3 ved en feil var oppført som kopimottaker. Også om e-posten kun var ment internt, mener retten det var kritikkverdig av A å sende den. Som administrerende direktør hadde han et særlig ansvar for å gå foran som et godt eksempel når det gjaldt hvordan man omtaler andre mennesker, og særlig nære samarbeidspartnere.
A har anført at forholdet er så gammelt at det ikke kan legges vekt på og vist til Fanebust, Oppsigelse i arbeidsforhold, 5. utgave, 2017 side 249. Det står der:
I norsk rett er det ikke gitt regler om i hvilken utstrekning eldre forhold kan påberopes som del av grunnlaget for en oppsigelse. Utgangspunktet må imidlertid være at slike forhold kan trekkes inn, i hvert fall dersom forholdene ikke ligger særlig langt tilbake i tid. Hvor lang tid som skal aksepteres, må bero på en konkret vurdering. Dersom det er tale om likeartede eller beslektede forhold, må tidligere forgåelser kunne trekkes inn selv om de ligger et stykke tilbake i tid. Her kan det ikke være noe til hinder for å basere en oppsigelse på en samlet vurdering der det blir lagt vekt på forhold som er blitt i hvert fall opp til et par-tre år gamle.
E-posten var nesten syv år gammel da A ble oppsagt. Retten mener derfor at det er vanskelig å legge vekt på den i vurderingen av om oppsigelsen var saklig. Arbeidstakere har et beskyttelsesverdig behov for å kunne legge tidligere forhold bak seg. Samtidig kan tidligere omstendigheter være relevant ved bedømmelsen av senere hendelser.
A har òg anført at e-posten er tatt opp med han flere ganger og at han måtte kunne anta at den var ferdig behandlet. Den ble først tatt opp med han vinteren 2015 av daværende styreleder i [studentsamskipnad], N5. De hadde et møte hvor det var enighet om at kommunikasjonsformen ikke var akseptabel og ikke noe [studentsamskipnad] var tjent med, og at det ble forventet en mer profesjonell kommunikasjon i fremtiden. Hendelsen skal også ha blitt tatt opp med han i 2018 av daværende styreleder N6, i 2020 av daværende styreleder N7 og på nytt i forbindelse med oppsigelsen i 2021.
Retten er enig med A i at en arbeidstaker som blir konfrontert med kritikkverdige forhold, i utgangspunktet må kunne legge til grunn at en er ferdig med saken etter det. Samtidig må arbeidstakeren være forberedt på at forholdene blir tatt opp igjen og at de kan danne grunnlag for oppsigelse dersom han begår nye, liknende handlinger, se Fanebust, Oppsigelse i arbeidsforhold, 5. utgave, 2017, side 250. At hendelsene tidligere er tatt opp, innebærer altså ikke at de ikke senere kan trekkes inn i en oppsigelsessak.
[studentavis] er en studentavis som drives av frivillige studenter ved [universitet]. Avisen intervjuet vinteren 2018 en student ved [universitet] som også var deltidsansatt ved [studentsamskipnad]. Kilden kom i intervjuet med flere kritiske utsagn mot [studentsamskipnad] og måten det ble styrt på. Journalisten på saken sendte kildens påstander på e-post til A tirsdag 20.02.2018, slik at han fikk mulighet til å imøtegå dem. Han fikk beskjed om at intervjuet ble trykket i neste utgave og at de måtte ha hans svar innen fredagen.
A svarte første gang samme kveld kl. 22.01, og han skrev «BRØNNPISSING I [studentavis]», og at det var «elendig journalistikk». Videre skrev han blant annet at «[studentsamskipnad] mistror selvfølgelig [studentavis] og dens journalist, siden dere bare er ute etter å spre møkk om oss, så dere får ikke oversendt noe som helst», og «dette er løgn og forbannet dikt».
Senere samme kveld sendte han ytterligere to e-poster til journalisten. Én ble sendt kl. 22.18, og ble avsluttet med «Dette er søppeljournalistikk!». Klokka 02.05 fikk journalisten nok en e-post fra A, hvor han blant annet skrev «Søppeljournalist!»
På morgenen dagen etter fikk [studentavis] en e-post fra [studentsamskipnad], hvor kommentarene ble trukket. Samme dag fikk [studentavis] òg beskjed om at [studentsamskipnad] ville stoppe å kjøpe annonser i [studentavis]. Det var A som på egenhånd besluttet dette, og [studentsamskipnad] har ikke siden kjøpt annonser der.
Kilden til artikkelen ble konfrontert med påstandene sine av ansatte fra [studentsamskipnad] og fikk en reaksjon på hendelsen og ble samme dag akuttinnlagt på en psykiatrisk institusjon.
Den 23.02.2018 hadde redaktørene i [studentavis] et møte med A og assisterende direktør ved [studentsamskipnad]. Redaktørene beklaget i møtet feil fra deres side i prosessen. Kilden hadde ikke fått sitatsjekk og sitatene var mer spissformulert enn kilden kunne stå inne for.
Journalisten som skrev e-posten til A, forklarte at situasjonen hadde vært veldig ubehagelig. Hun var 21 år gammel og ga seg som journalist etter hendelsen. Selv om kildens reaksjon var hovedårsaken til det, var As adferd en viktig medvirkende faktor.
En av redaktørene i [studentavis] vitnet også. Hun sa at dette hadde vært en av hennes vanskeligste opplevelser som redaktør. Det skyldtes at kilden ble akuttinnlagt, og at hun hadde ansvaret for en frivillig journalist som ble utsatt for en slik respons fra A. I tillegg ble annonseavtalen [studentavis] hadde med [studentsamskipnad] oppsagt.
Retten mener As adferd og kommunikasjon i denne situasjonen var kritikkverdig, egnet til å skade [studentsamskipnad]s omdømme og svekke studentengasjementet. En studentavis skal skrive kritisk journalistikk om spørsmål som berører studenter. Det omfatter definitivt studentsamskipnader, og dette må en administrerende direktør i [studentsamskipnad] forstå og respektere.
A hevdet at [studentavis] tidligere i 2018 hadde skrevet en kritisk artikkel om [studentsamskipnad] som gikk utover hans ansatte, og at enkelte av påstandene han fikk tilsendt igjen rammet dem. Retten mener ikke dette har særlig betydning for bedømmelsen av As adferd. Han måtte forstå at han likevel ikke kunne reagere slik han gjorde. Retten legger til at han òg burde forstå at det ikke var produktivt å bruke imøtegåelsesretten sin på en slik måte.
Retten mener også at beslutningen om å si opp annonseavtalen med [studentavis] i denne situasjonen var kritikkverdig og egnet til å skade [studentsamskipnad]s omdømme. Dette gjelder selv om A forklarte i retten at han uansett hadde tenkt å avslutte avtalen. Utad fremstår det som om [studentsamskipnad] straffet en studentavis som rettet kritikk mot den. Daværende redaktør i [studentavis] forklarte også at annonseinntektene fra [studentsamskipnad] var viktige, og at de opplevde avgjørelsen som en form for straff.
A har for øvrig anført at hendelsen er så gammel at den ikke kan tas i betraktning. Da A ble oppsagt, var det drøyt tre og et halvt år siden hendelsen. Retten mener ikke dette tidsforløpet er så langt at den ikke er relevant.
A forklarte i retten at daværende styreleder N6 hadde tatt hendelsen opp med han. Retten har ikke fått noen opplysninger om hva som ble gjort fra hennes side, men mener det uansett ikke er til hinder for at det trekkes inn i oppsigelsessaken. Som nevnt må eldre forhold kunne tas opp påny om arbeidstakeren begår nye kritikkverdige forhold.
A ble i styremøte 15.03.2018 evaluert av styret. Han fikk mye ros, men også noe kritikk. Det skrev følgende i et notat til A:
Styret ønsker at sakene som administrasjonen har blitt bedt om å arbeide med kommer fast på sakslisten til styremøtene. Noen saker får styret alltid en grundig oppdatering på, men styret ønsker at alle saker blir kommentert på hvert styremøte. Da er alle sakene 'med' og styret får en jevnlig påminnelse på hvilke saker de har bedt administrasjonen om å jobbe med. Dermed blir styret mer bevisst på sitt ansvar om å følge opp administrasjonen.
Administrerende direktør er en dyktig retoriker, skriftlig og muntlig. Dette nyter [studentsamskipnad] og studentene godt av daglig. Noen ytringer, både offentlig og i lukket kommunikasjon, er for skarpe. Styret ber administrerende direktør ta med seg dette og tenke over hvilken posisjon han har i [studentsamskipnad] og dermed hvordan hans ytringer kan påvirke organisasjonen.
A sendte lørdag 31.03.2018 en e-post til en ansatt i [sted1] kommune og en ansatt ved [universitet]. Den var et svar på en e-post fra den ansatte i kommunen som i nøytrale ordelag hadde orientert om den kommunale behandlingen av en sak som gjaldt et mulig samarbeid mellom [studentsamskipnad], [universitet] og kommunen om å oppgradere [idrettsanlegg1] idrettsbane. A skrev:
Det der var mer enn en merkelig melding.
Jeg vil minne om at initiativet kom fra [sted1] kommune. Dere – og [idrettsråd] – visste fra dag én at [idrettsanlegg1] ikke ville bli en full friidrettsarena hvor det kan arrangeres stevner med flere enn fire løpebaner. [idrettsanlegg1] og området rundt er vernet. Det visste dere også da dere tok første kontakt. – Det var det du som gjorde, ikke jeg!
Dette er så oppsiktsvekkende at jeg velger på kopiere inn kommunens ordfører på denne mailen.
Du sier at det er for tidlig å si noe om konsekvensene av dette. – Vel, den første konsekvens er at dere umiddelbart fjerner alt deres utstyr fra [idrettsanlegg2]. [studentsamskipnad] og [universitet] planlegger utbyggingen av [idrettsanlegg1]. Det sprer ingen usikkerhet. Det eneste som er sikkert er at [sted1] kommunes aktiviteter på [idrettsanlegg1] og [idrettsanlegg2], herunder også idrettens og skolenes bruk av arealene, er kansellert.
Retten mener e-posten fra A er krassere enn det en bør forvente, og at det fremstår som uprofesjonelt å sette ordføreren på kopi. Når det gjelder e-postens siste avsnitt, mener retten dette fremstår som noe smålig. E-posten er egnet til å svekke [studentsamskipnad]s omdømme. Retten legger til at det var viktig for [studentsamskipnad] å ha et godt samarbeid med [sted1] kommune, og at e-posten ble sendt omtrent to uker etter at A i evaluering fra styret fikk beskjed om at hans kommunikasjon var for skarp.
[studentsamskipnad] og Studentsamfunnet har et tett samarbeid, blant annet fordi [studentsamskipnad] drifter serveringsstedene hvor samfunnet organiserer arrangementer. [studentsamskipnad] og samfunnet skulle i 2018 forhandle om deres serveringsavtaler. A forhandlet på vegne av [studentsamskipnad], mens samfunnet var representert med tidligere studenter som da satt i Kjernestyret, som var en del av samfunnet.
Under forhandlingene i april 2018 kom A med uttalelser på sms og e-post som «Hvem forhandler jeg med? Deg eller fotskammelen din?», «Jeg er proff, og leker ikke forhandlinger. Hvis du vil at forhandlingene skal bryte sammen, så har du startet riktig», «Da må du sende oss et fullmaktsskjema der du undertegner på at du ikke er i stand til å tale på egne vegne» og «vi forhandler ikke med nordavinden». I tillegg innledet han enkelte e-poster med bevisst å skrive mottakerens navn galt. I stedet for å skrive N8 skrev han «[navn1]» og «[navn2]».
Retten mener dette fremstår som uprofesjonelt og smålig av A, og at det var egnet til å svekke [studentsamskipnad]s omdømme blant studentene. Selv om det var tidligere studenter som mottok meldingene, kommuniserte han med en studentorganisasjon. Det kritikkverdige understrekes ved at dette ble sendt under én måned etter at han fikk tilbakemeldinger fra styret på sin kommunikasjonsform.
Styret i [studentsamskipnad] fattet i starten av mai 2020 følgende vedtak:
Revisors orientering ble tatt til etterretning. Administrerende Direktør bes fremlegge en redegjørelse for økonomistyringen i [studentsamskipnad] på styremøte 3 – 2020. Herunder tilrettelegging for regnskapsføring, interne ressurser og kapasitet, samt forslag til bedringstiltak.
Bakgrunnen for vedtaket var at styret i [studentsamskipnad] hadde hatt et møte med revisor. I møtet som A ikke deltok på, hadde revisoren uttrykt bekymring om [studentsamskipnad]s internkontroll og økonomistyring. Vedtaket ble også fattet uten at A var tilstede.
A ble orientert om vedtaket 07.05.2020 av daværende styreleder N7. Han reagerte kraftig og sendte 09.05.2020 følgende e-post til N7:
Jeg minner om at denne protokollen også blir sendt til riksrevisjonen. De vil nok reagere negativt på styrets vedtak, spesielt siste del – fordi det innebærer at styret konkluderer at noe er feil før redegjørelsen foreligger. Jeg reagerer som sagt særdeles negativt på det samme.
Hvis styret insisterer på sitt vedtak, vil jeg ha følgende protokolltilførsel:
'Adm. Direktør beklager på det sterkeste at styret har unnlatt å informere ham om revisors merknader til regnskapet. Adm, direktør har etter reglene ikke deltatt på styrets behandling, og har derfor vært avskåret for å kunne gi noen kommentar eller merknad til revisjonen. Adm. direktør skulle meget gjerne oppklare de spørsmål revisor stiller, men finner det særdeles utilfredsstillende at styret og styrets leder har holdt han uvitende om saken.'
Han justerte protokolltilførselen et par dager senere, men innholdet var langt på vei likt.
Retten mener As reaksjon på styrets vedtak var egnet til å svekke samarbeidet og tilliten mellom administrasjonen og styret. A utfordret styrets vedtak ved å kreve inntatt en krass protokolltilførsel dersom styret «insisterer på sitt vedtak». Dette må betraktes som en trussel, og daværende styreleder forklarte i retten at han også hadde oppfattet det slik. Selv om det var uvanlig av styret å fatte et vedtak uten at A var tilstede og fikk uttale seg, mener retten han likevel ikke hadde grunn til å reagere sånn. Enhver leder bør være åpen for at ting kan gjøres bedre. A frafalt da også et par dager senere protokolltilførselen og beklaget hendelsen.
A sendte 10.05.2020 også følgende e-post til styreleder N7:
N7
Bare sånn at du forstår dette: Styrets vedtak om 'bedringstiltak' går virkelig på min personlige integritet og ære løs. Jeg leser dette på denne måten: Styret har ikke tillit til at jeg kan styre økonomien i [studentsamskipnad]. Styret har ikke tillit til at jeg klarer å organisere virksomheten. At jeg driver dette uforsvarlig! Dere har slått meg rett ned! Det er det verste slag noe styre noen gang har gitt meg. Jeg har aldri bedt om ros eller klapp på skuldra, heller ikke når jeg virkelig trengte det. Jeg klarer å motivere meg sjøl.
Men dette var virkelig demotiverende! Når styret skal foreta sin selvevaluering, så må dere notere følgende: Styret er dyktige til å demotivere adm. direktør!
E-posten spiller på følelsene til styreleder N7, og retten mener den er uprofesjonell. Den er egnet til å svekke styrets tillit til A og samarbeidet mellom dem.
Den 30.05.2020 sendte A også denne e-posten til daværende styreleder N7:
Jeg har gjennom flere år fått tilbakemelding om mitt 'temperament': Det kommer gjerne fra [universitet]-hold.
Jeg innrømmer glatt at jeg har kjeftet NMU-folk huden full når de ikke har klart å levere til den standard som vi forventer. Det kommer jeg fortsatt til å gjøre!
La meg si dette: Hadde det ikke vært for mitt 'temperament', så hadde [studentsamskipnad] verken fått bygget [studentbolig2], [studentbolig3] eller [studentbolig1]. Det er mitt temperament som er forutsetning for å gjennomføre byggeprosjekter. Uten dét, så hadde vi stått stille!
Styreleder må si dette høyt og tydelig i styremøtet som skal evaluere meg!
Jeg krever nemlig det ytterste av meg selv, og jeg krever det samme av [universitet]. Hvis de ikke står til den standard, så kommer jeg til å kjefte dem huden full!
Dét forventer jeg at styret stiller seg bak!
A gir her uttrykk for at han vil fortsette å kommunisere på den måten han tidligere er blitt kritisert for, og at han ikke vil innrette seg etter styrets anvisninger. Det er kritikkverdig og egnet til å svekke styrets tillit til han. Som administrerende direktør var han underordnet styret og pliktet å rette seg etter dets instruksjoner.
Retten mener e-posten også sier noe om As kommunikasjon og samarbeid med [universitet]. Han skriver selv at han kjeftet ansatte der «huden full». Det er kritikkverdig og egnet til å skade [studentsamskipnad]s omdømme overfor [universitet].
A fikk 24.06.2020 en evaluering for hans arbeid høsten 2019 og våren 2020. Han fikk gode skussmål for de økonomiske resultatene, og styret fremhevet at A leverte til dets fulle forventning hva gjaldt bygging av nye studentboliger. To forhold bekymret imidlertid styret. Når det gjaldt samarbeidet mellom styret og direktør, stod det:
Styret har behov for en bedre dialog mellom direktør og styret som øverste styringsorgan. Vi ønsker i større grad å bli involvert i vesentlige saker før beslutning må fattes. Sakene skal som hovedregel reises overfor styret med alternative løsningsforslag. Selvsagt skal direktørens tilrådning følge saken, men saker skal framstilles slik at styret presenteres for reelle alternativ og gi styret et trygt beslutningsgrunnlag. Bare på den måten kan styret utøve sin funksjon som overordnet styringsorgan.
As måte å kommunisere på ble også kommentert:
Når det gjelder direktørens kommunikasjon mot studentting, studentsamfunnet og studentenes ulike lag og foreninger må dessverre styret konstatere at direktøren ikke leverer som forventet. Det samme gjelder kommunikasjonen mot [studentsamskipnad] viktigste samarbeidspartner [universitet]. Styret har fått tilbakemelding om en kommunikasjonsform som ikke er forenelig med den standard styret krever av sin direktør. Styremedlemmer i [studentsamskipnad] har selv erfaringer med nevnte kommunikasjonsform. Det vises her til en rekke vedlagte mail der det tydelig framgår at både form og innhold er uforenelig med de krav styret har til sin direktør. På dette området må styret være helt tydelig. Her ventes en klar endring. Dagens kommunikasjonsform er skadelig for [studentsamskipnad] sitt omdømme blant studenter og sentrale samarbeidsparter.
A ble òg bedt om å gi en kort tilbakemelding til styret som kunne «danne grunnlaget for en fornyet tillit mellom styret og direktør». I et kort svar 29.06.2020 skrev han at han var overrasket over at gamle saker som var «opp- og avgjort» pånytt ble trukket frem i en evaluering av han. Når det gjaldt kommunikasjonsformen, skrev han:
Jeg har ingen problemer med å skjønne at jeg må passe på min kommunikasjonsform. Dette drøftet daværende styreleder og jeg ved evalueringen i 2018. Det er et godt råd som jeg fortsatt vil følge.
A avsluttet med å skrive:
Jeg vil avslutningsvis påpeke at det er meget alvorlige brudd på GDPR-reglene å distribuere personopplysninger på epost slik styret har gjort i denne sak, så jeg må insistere på at alt dette slettes. De eneste personopplysninger om meg skal ligge i min personalmappe under ansvarlig kontroll av bedriftens personalsjef.
Retten mener henvisningen til GDPR-regelverket var en avsporing i denne situasjonen.
Samme natt sendte A en e-post bare til styreleder N7. Han skrev:
Du har samlet en haug med dritt mot meg. Det var sjofelt gjort. Vårt vennskap er over! Så enkelt er det.
E-posten retter seg bare mot styreleder N7, og ikke styret som helhet som jo sammen var ansvarlige for evalueringen. A spiller på N7s følelser, og det er uprofesjonelt. Den viser at A ikke tok inn over seg forholdet mellom styret og en administrerende direktør, og den er egnet til å svekke styrets tillit til A.
A skrev 15.03.2021 et leserinnlegg i [avis] og undertegnet som direktør i [studentsamskipnad]. Innlegget gjaldt et arbeid [studentsamskipnad] skulle gjøre med å plassere ut klopper i [sted1] og var et svar på et tidligere innlegg i avisen om det samme. Innlegget inneholdt formuleringer som «Kommunen kunne like gjerne bedt oss om å pusse Hr. Cs vinduer», «[studentsamskipnad] har heller ikke ansvar for å legge til rette for Hr. Cs spaserturer i skog og mark», «Kommunen krever at vi skal skilte omvei til [sted2] og [sted3]. Jeg har ringt kommunen og forklart dem følgende: Vi HAR skiltet omvei de få gangene vi stengte [studentbolig1]. Jeg måtte derfor spørre: Skal vi fortsatt skilte en omvei – selv etter at den ordinære veien er åpen og intakt? Er det for å få folk til å gå lengre turer?», og «da kan jeg orientere C, D og kommunens ledelse – i fall de ennå ikke har fått dette med seg: Norge ble nedstengt 12.3.20 på grunn av et virus som heter Covid-19. Hele [studentsamskipnad] [sted4]-avdeling ble permittert fra samme tidspunkt, og de er fremdeles permittert!»
Selv om innlegget kanskje var ment satirisk, mener retten det har en noe harselerende tone, som skaper tvil om As og [studentsamskipnad]s profesjonalitet. Det var derved egnet til å skade dets omdømme. A måtte også forstå at innlegget var uheldig, særlig i lys av de tidligere tilbakemeldingene han hadde fått på sin måte å kommunisere på.
Styret i [studentsamskipnad] reagerte på innlegget og behandlet det i et hastemøte. Det ble besluttet at daværende styreleder N9 og styremedlem N1 skulle ta et møte med A om dette. I dette møtet overleverte de et brev til A som skulle være en skriftlig advarsel.
A reagerte på dette og ga uttrykk for at han mente prosessen var i strid med både arbeidsmiljøloven og GDPR. Det endte opp med at advarselen ble trukket tilbake, og at styret i stedet gjennomførte en grundigere evaluering av han omtalt nedenfor. Retten legger til at henvisningen til GDPR-regelverket fremstår som en avsporing også da.
[orden] som er en studentorden, er [studentsamfunn] «høye beskytter», og A har siden 2006 vært stormester i ordenen. I den anledning fikk han i mars 2021 en sms fra daværende leder av Studentsamfunnet, N10, som etterspurte ordenens vedtekter og hvordan styret ble valgt.
A svarte henne utover kvelden 20.03.2021 med flere smser. Han skrev blant annet «Men skal virkelig du – som prøvde å sabotere [orden]s promosjon – være med på å bestemme dette???», «Eg har kjent samtlige ledere av Studentsamfunnet siden 1983, og du er dessverre den som tar sisteplassen», «Du prøvde å ødelegge [orden]s promosjon den samme dag den skulle gjennomføres! Det tilgir jeg aldri. Og det kommer jeg til å klandre deg livet ut!», og «Jeg har to feil: Jeg glemmer ikke, og jeg tilgir aldri».
Morgenen etter sendte han henne en ny melding og skrev at han var full og ba inderlig om unnskyldning for meldingene han hadde sendt.
A har anført at hendelsen ikke vedrører arbeidsforholdet hans i [studentsamskipnad] og at den derfor ikke kan tas i betraktning. Utgangspunktet er at forhold som oppstår utenfor tjenesten, er arbeidsgiveren uvedkommende. Annerledes kan det stille seg om forholdene har en tilknytning til arbeidet, se nærmere Fanebust, Oppsigelse i arbeidsforhold, 2017, 5 utgave. side 275-278.
Retten mener denne hendelsen mellom A og lederen av Studentsamfunnet hadde en nær tilknytning til hans arbeidsforhold. A var administrerende direktør i [studentsamskipnad], som har som oppgave å ta seg av studentenes velferd. Studentsamfunnet, studentenes egen organisasjon, er her helt sentral, og de organiserer mye av det sosiale blant studentene på [sted1].
Det er et nært samarbeid mellom Studentsamfunnet og [studentsamskipnad], og N10 som mottok meldingene, forklarte at hun gjennom året hadde hatt jevnlig kontakt med A i rollen som administrerende direktør. Å motta slike meldinger gjør naturligvis noe med samarbeidsklimaet, og det var derfor en klar risiko for at meldingene fra A ville påvirke samarbeidet mellom institusjonene. Videre ble A valgt som stormester i 2006, og retten legger til grunn at hans stilling som administrerende direktør i [studentsamskipnad] fra 1996 var en viktig grunn til dette. As anførsel kan etter dette ikke føre frem.
A har videre anført at forholdet ikke kan ilegges vekt fordi den tidligere styrelederen ikke tok det videre. Retten er ikke enig i det.
A ringte dagen etter daværende styreleder i [studentsamskipnad] N9 og orienterte om at det hadde oppstått en hendelse. N9 forklarte i retten at A da fortalte at han hadde fått en henvendelse fra Studentsamfunnet om at det ønsket at han skulle fratre [orden], at det var misnøye med jobben han hadde gjort, og at han var lei seg på grunn av dette. N9 orienterte ikke resten av styret fordi hun mente A ikke hadde fått henvendelsen som direktør i [studentsamskipnad].
N9s gjengivelse av hva A forklarte henne er ikke helt i samsvar med hvordan retten mener dialogen mellom A og N10 faktisk forløp. Når det er tilfellet, mener retten det tilsier at saken ikke kan anses opp og avgjort.
Som nevnt må også eldre forhold kunne tas opp påny om arbeidstakeren begår nye, liknende kritikkverdige forhold. Det vises òg til at episoden har en nær tilknytning til arbeidsforholdet, er grov og klart kritikkverdig.
A har endelig anført at hendelsen ikke innebar noen omdømmerisiko for [studentsamskipnad]. Av ovennevnte grunner er retten ikke enig i det. Hadde meldingsutvekslingen blitt kjent, ville det klart gitt et dårlig inntrykk av A, og derigjennom også av [studentsamskipnad]. At A beklaget hendelsen, mener retten ikke har betydning for hvordan den skal bedømmes.
Som nevnt hadde styret våren 2021 planlagt å gi A en advarsel, men denne ble trukket i møtet med han. I stedet gjennomførte styret en grundig evaluering som han ble meddelt 07.05.2021. Han fikk flere gode tilbakemeldinger, men også kritikk. Styret ønsket å se forbedring på følgende områder:
Kommunikasjonsformen til administrerende direktør med eksterne viktige aktører og samarbeidspartnere som [universitet], [sted1] kommune og studentmassen, er et punkt der styret vil se en merkbar endring.
Omdømmerisiko. Her ønsker styret å se at administrerende direktør tar grep for slik at omdømmerisiko får mer fokus og blir fulgt mer opp.
Styret ønsker å se en direktør med større vilje til endring, og som heller oppfordrer til diskusjon enn å dempe diskusjoner i styrerommet. Dette innebærer å utarbeide sakene fra flere sider slik at styret får en bedre innsikt i saken. Styret ønsker og en direktør som er åpen til alternative vedtak, og som gir styret mer rom for å få løftet sitt mål om mer fokus på strategi.
Samarbeidet med styret ble utdypet slik:
Styret mener at direktøren samarbeider godt med styreleder, noe som gleder styret. Styret er derimot delt om hvorvidt direktøren jobber like bra med styret i sin helhet. Direktøren har et enormt kunnskapsnivå, og er flink på å legge frem saker og forklare historien bak sakene for styret. Styret mener likevel at direktøren til tider har en for aktiv rolle i styremøtene, og at innleggene til direktøren til tider fremstår mer som et innlegg for direktørens forslag til vedtak istedenfor et saksinnlegg. Den siste tiden har det vært flere alternative forslag til vedtak på flere av styrets saker, og styret syntes det er utfordrende at direktøren er lite mottagelig for andre forslag til vedtak.
Videre het det:
Styret har under egne styreevaluering diskutert styrets møter og sakspapirer. Der har styret kommet frem til at sakspapirene kan forbedres, og at protokollene må bli bedre. Styret ønsker å kunne spore egne diskusjoner i større grad i protokollene, slik at de blir et bedre hjelpemiddel for styret i fremtidige diskusjoner. Dette håper vi direktøren og den nye styrelederen kan samarbeide godt om.
As måte å kommunisere på ble evaluert slik:
Direktørens svakeste score er på kommunikasjon. Her er ikke styret fornøyde. Styret forventer at administrerende direktør tar grep og jobber med å endre sin kommunikasjonsform mot samarbeidspartnere og aktører i nærmiljøet med engang. Her ønsker styret å spesielt trekke frem studentene. Studentene er kundegruppen til [studentsamskipnad] og som i alle bedrifter trenger man fornøyde kunder. Studenter som stiller spørsmål, uansett hvor håpløse de spørsmålene kan virke, stiller dem ut av nysgjerrighet og ønske om mer informasjon. Styret ønsker deg en nysgjerrig og behjelpelig direktør som gir studentene et skikkelig svar tilbake.
Omdømmerisikoen ble omtalt slik:
Styret er særlig kritisk til direktørens vurdering av omdømmerisiko. Her har det vært episoder som stresser forholdet mellom styret og direktør på en uheldig måte. Dette må unngås.
I evalueringen rettes det kritikk mot A. Den går dels på samhandlingen og samarbeidet med styret. Styrets tilbakemeldinger vitner om dårlig rolleforståelse fra A i forholdet mellom styret og administrerende direktør. Etter rettens syn er det betydelig overlapp mellom det han fikk tilbakemelding på her og evalueringen han fikk i 2020.
A får videre sterk kritikk for hans kommunikasjonsform, særlig mot studentene. Også dette hadde han fått flere tilbakemeldinger på, blant annet etter e-posten i 2015, under evalueringen i 2018 og under evalueringen i 2020.
Retten mener det er skjerpende at A år etter år fikk kritikk fra styret på de samme punktene uten at det ble registrert noen forbedringer. Snarere tvert imot blir tilbakemeldingene han fikk skarpere. Dette var egnet til å svekke styrets tillit til han.
Høsten 2021 skulle studenter ved [universitet] organisere et større arrangement med deltakere fra universitetet og næringslivet. En av studentene, E, tok på forsommeren kontakt med A for å ordne mat og skjenkebevilling. Han ga uttrykk for at de ønsket skjenking lørdag 04.09.2021, og A svarte at han skulle ordne det.
Over sommeren tok E påny kontakt med A og [studentsamskipnad] for å undersøke om skjenkebevillingen var i orden. E ga da uttrykk for at de hadde planlagt å servere alkohol både fredagen og lørdagen.
A svarte E høflig på e-post 30.08.2021 at han i utgangspunktet bare hadde bedt om skjenkebevilling lørdagen, og at det derfor også bare var søkt om dette. A avsluttet med å skrive «Hvorom allting er, vi skal finne en løsning på dette. Denne saken håndteres for øvrig av driftsleder N4 som rette vedkommende hos oss».
E svarte A samme kveld kl. 22.01 slik:
Uansett – supert at dette løser seg på et vis. Takk for hjelpen:-) N4 ga meg motsatt beskjed tidligere i dag, så jeg er ikke helt sikker på hvem jeg skal forholde meg til her, men så lenge skjenk er på plass er vi i mål! Gleder meg til helgen!
Han fikk følgende svar fra A kl. 22.06:
Hei N4 har ansvaret, og han ga garantert ikke noe annet svar enn det. Ikke prøv deg på noe tull her, ellers sitter du og drikker cola! Punktum!
Snaut femten minutter senere, kl. 22.20, sendte A en ny e-post til E. Han skrev:
Hei igjen Du spiller på splittelse mellom oss. Det tåler jeg ikke! Hvis du ikke legger deg flat øyeblikkelig, så gir jeg blanke faen i sjenk – da blir det bare farris på dere!
E svarte A samme kveld kl. 22.47 slik:
Hei igjen A! Jeg har tydeligvis sagt noe som har provosert deg, det var ikke hensikten, og jeg er lei for det. Beklager.
Mitt eneste mål er å få et vellykket arrangement for studenter og ansatte til helgen, og jeg setter stor pris på hjelpen jeg får fra dere. Håper vi kan fortsette å samarbeide godt fram mot og forbi helgen.
As krasse og truende svar kom ut av det blå, de ble sendt sent på kvelden til en student som planla et stort arrangement, og han anklaget studenten for å spille på splittelse mellom han og en ansatt. Retten mener As e-poster er kritikkverdige og egnet til å skade [studentsamskipnad]s omdømme. Dette forsterkes av at A i evalueringen bare noen måneder tidligere hadde fått en klar tilbakemelding fra styret om at det forventet å se en merkbar endring i hans kommunikasjon, særlig overfor studenter.
A har anført at dialogen var med én person, og at det derfor var et begrenset skadepotensiale. Retten er ikke enig i det. Slike svar fra administrerende direktør i [studentsamskipnad] må forventes å spre seg i studentmiljøet. De kan ha en nedkjølende effekt og føre til at andre vegrer seg for å ta kontakt, til skade for studentvelferden.
A har anført at studenten forsøkte å spille han og driftslederen i [studentsamskipnad] opp imot hverandre, og at uttalelsene hans derfor ikke oversteg grensene for hva som var akseptabelt. Retten mener det ikke er sannsynliggjort at studenten forsøkte det. Slik retten bedømmer situasjonen var det en misforståelse fra studentens side som gjorde at han i utgangspunktet kun hadde bedt om skjenking lørdagen.
Retten legger til at As uttalelser uansett oversteg grensene for hva som er akseptabelt. Selv om studenten hadde forsøkt å spille dem opp imot hverandre, kan ikke en administrerende direktør i [studentsamskipnad] svare en student på denne måten.
A har videre påpekt at farris og cola var den reelle konsekvensen om skjenkebevillingen ikke kom på plass. Retten mener ikke det er unnskyldende. At skjenkebevilling senere kom på plass både fredag og lørdag, mener retten heller ikke spiller noen rolle.
I oktober 2021 ble det avholdt et seminar for styret i [studentsamskipnad]. Formålet var å evaluere dens tjenester, omdømme og samarbeidet mellom styret og administrasjonen.
Styret påpekte i evalueringen følgende svakheter i samarbeidet mellom dem og administrasjonen: «mangel på tillit», «styrets handlingsrom blir avkuttet pga. kommunikasjonsform på saksfremlegg», «saksdokumenter opplyser ikke alltid saken i sin helhet» og «tidligere påpekte problemer og ønsker om endring fra styret blir ikke fulgt opp».
Samarbeidsproblemene som her beskrives, er vesentlige, og de kan være til hinder for at [studentsamskipnad] får utført oppdraget sitt på en god måte. Det er skjerpende at temaene som tas opp også tidligere har blitt påpekt overfor A.
Når det gjaldt temaet strategi for [studentsamskipnad], mente styret at det hadde «lite eierskap til strategi», at det ikke visste hvordan det lå an på deres «strategiske mål» og at «ved behandling av strategisk plan er administrasjon lite lydhør for signaler fra styret».
Det er styrets oppgave å legge virksomhetens langsiktige strategi, og dette må administrerende direktør også forstå og støtte oppunder. Det er videre viktig at han er lydhør for signaler fra styret, og mangel på dette kan føre til bortfall av tillit.
Styret trakk i evalueringen frem flere svakheter omkring [studentsamskipnad]s omdømme. Blant svakhetene de nevnte var det «negativ omtale på facebook, instagram, har du hørt at. Dette genererer ofte et høyt antall reaksjoner». Styret påpekte også at [studentsamskipnad] hadde et «dårlig renommé blant studenter, særlig blant de som tar verv i studentsamfunnet og studentdemokratiet. Studenter blir advart om at [studentsamskipnad] og/eller administrerende direktør kan være vanskelig å samarbeide og kommunisere med.»
A hadde på dette tidspunktet fått flere klare tilbakemeldinger på sin kommunikasjonsform.
Om forholdet til kommunen ble det påpekt av styret at en «sammenblanding av administrerende direktørs roller som Adm.dir og politiker påvirker forholder mellom [studentsamskipnad] og kommunen». Styret skrev også at det «mangler informasjon om [studentsamskipnad] sitt omdømme hos relevante aktører. Trenger en faktabasert tilnærming for å kunne samle informasjon om dette.»
På den andre siden ble det trukket frem som en styrke at [studentsamskipnad] scoret høyt på kundetilfredshetsundersøkelsen.
Det ble holdt et drøftelsesmøte med A 28.10.2021. Samme kveld sendte han følgende e-post til styreleder N1:
Kjære N1
Synes du virkelig at jeg fortjener dette? Etter å ha arbeidet i 30 år for studentene? Jeg er kjempeskuffet!
Selv om A var i en fortvilet situasjon da e-posten ble sendt, mener retten den var uheldig. Han spiller på følelsene til N1, som på dette tidspunktet bare hadde vært styreleder i drøyt tre måneder.
A sendte også en e-post til styremedlem N11 14.11.2021, dvs. rett før styret skulle behandle oppsigelsessaken. Han skrev blant annet:
N11 [...] Jeg frykter at en konflikt i [sted1] kan medføre at departementet bestemmer seg for at [studentsamskipnad] blir del av en annen samskipnad; i verste fall som del av SiO. Da blir [sted1] det 28. lærested som tilknyttes SiO, og da er det tvilsomt om noen fra [sted1] får plass i styret (som student, som universitetsansatt eller som ansatt). [sted1] risikerer å sende hele vår egenkapital ut til andre, uten noen representasjon overhodet. [...] Det er faktisk dette styret i [studentsamskipnad] risikerer med sitt kjør mot sin direktør. Nå må du våkne og si ifra.
Det styret holder på med kan ødelegge [studentsamskipnad]s renomme: Styret i [studentsamskipnad] vil kaste en gammal direktør som har arbeidet i bedriften i over 30 år. Fyren er 62 år og får ikke noe ny jobb. Bruk og kast! Jeg kommer jo til å kjøre hardt etter to linjer: Studentene vil kvitte seg med direktøren fordi han nekter MDG å bruke [studentsamskipnad] som klatrestativ for MDG-politikk, og [universitet] fordi de vil at studentene skal subsidiere ansattes mat i kantinene. Du må realitetsorientere styret, N11.
Dette betyr mye mer enn meg personlig! Jeg overlever, jeg finner mine løsninger – men nå må du ta grep for at ikke styret ødelegger sin egen velferdsorganisasjon.
Retten mener denne e-posten var utidig, kritikkverdig og egnet til å svekke tilliten mellom styret og administrerende direktør. Igjen henvender A seg til ett styremedlem og forsøker å påvirke dette ved blant annet å spille på følelser. Det er videre graverende at A kommer med en trussel om at han vil kjøre hardt på at oppsigelsen er begrunnet i noe som ikke har hold i virkeligheten. I tillegg forsøker han å gjøre styrets beslutning om til noe langt mer enn det var, nemlig om [studentsamskipnad]s videre fremtid. Retten har tatt i betraktning at A var i en vanskelig og fortvilet situasjon da e-posten ble sendt.
Retten vil i dette punktet vurdere nærmere om [studentsamskipnad] hadde saklig grunn til oppsigelse etter arbeidsmiljøloven § 15-7 (1). Det må først vurderes om styret hadde en legitim og tungtveiende grunn for oppsigelse, og dernest må det foretas en interesseavveiing, jf. HR-2021-2389-A avsnitt 41. Vurderingen er gjort i lys av det som står i punkt 3, hvor det blant annet fremgår at terskelen for å si opp en arbeidstaker er høy, samtidig som det kan stilles andre og større krav til en leder enn andre arbeidstakere.
Oppsigelsen er begrunnet i styrets manglende tillit til A. Han har anført at det ikke er saklig grunn for oppsigelse at styret hevder at det har mistet tilliten til han. Retten mener at styrets standpunkt om manglende tillit til A ikke er en ubegrunnet påstand, og at det har forankring i de faktiske forholdene som oppsigelsen bygger på. Det blir nærmere gjennomgått i det følgende.
Den manglende tilliten skyldes dels As måte å kommunisere på. A var [studentsamskipnad]s øverste administrative leder og ansikt utad. Representasjonsfunksjonen ble særlig tydelig på grunn av hans lange erfaring og de hyppige utskiftningene i styret. Han hadde derfor et særlig ansvar for å passe på hvordan han kommuniserte og for hvordan hans uttalelser ble oppfattet av andre.
Det ansvaret har han ikke tatt. I punkt 4 er det gjennomgått en rekke eksempler på kritikkverdig kommunikasjon over en periode på flere år. At dette har pågått over lang tid, og at A på tross av stadig nye og klarere tilbakemeldinger fra styret ikke endret adferd, mener retten er skjerpende og gir grunnlag for manglende tillit fra styrets side.
Også internt i [studentsamskipnad] har A kommunisert på en kritikkverdig måte. Retten viser her til punkt 4.7 og 4.8 og As dialog med styreleder N7 i 2020 samt punkt 4.14 og e-postene som er vurdert der. Etter rettens syn utviste A her dårlig dømmekraft og rolleforståelse og dette er egnet til å svekke styrets tillit til han.
Den bortfalte tilliten er også begrunnet i hans manglende evne til å ivareta [studentsamskipnad]s omdømme utad mot studentene og universitetet. A har anført at [studentsamskipnad] kun har fremsatt spekulasjoner knyttet til omdømmetap overfor studenter, og at det heller ikke er noen spor av omdømmetap overfor universitetet. A har videre med henvisning til HR-2019-424-A avsnitt 80 og 81 anført at desto mer skjønnsmessige og subjektive kriterier som anvendes, desto bedre dokumentasjon må kreves.
Som administrerende direktør ble [studentsamskipnad] i stor grad identifisert med A og hans handlinger og uttalelser. Retten er ikke enig med A i at det kun er fremsatt spekulasjoner knyttet til omdømmetap overfor studentene. Det vises her til situasjonene med [studentavis] i 2018, med Studentsamfunnet i 2018, om klopper i mars 2021, om [orden] i mars 2021 og med [initiativ] høsten 2021. Alt dette kunne påvirke [studentsamskipnad]s omdømme hos studentene negativt.
At A har utvist en manglende evne til å ivareta omdømmet ovenfor studentene, støttes av vitneutsagn. N1 forklarte i retten at studentene så på A som skummel og truende. N10 som var tidligere leder av Studentsamfunnet, forklarte i retten at samarbeidet med A kunne være vanskelig fordi en ikke visste hvordan han ville reagere. Dette var ikke bare basert på egne opplevelser, men også hva hun hadde fått høre fra tidligere studenter. Hun trodde det generelt var en negativ oppfatning av A fra de som var engasjert i samfunnet. Også E forklarte at han hadde hørt at andre hadde hatt dårlige erfaringer med A. Siden disse utsagnene i liten grad er underbygget med konkrete eksempler, legger ikke retten stor vekt på dem, men de er likevel relevante og egnet til å kaste lys over As evne til å ivareta [studentsamskipnad]s omdømme.
A har på sin side vist til at [studentsamskipnad] scoret høyt på studentenes tilfredshetsundersøkelse. Retten finner ikke dette avgjørende. Et slikt resultat er ikke uforenlig med at hans handlinger samtidig påvirket [studentsamskipnad]s omdømme negativt. A har òg lagt frem fire e-poster fra forskjellige studenter som har henvendt seg til han. I en av e-postene takkes han for et møte og hjelp, mens han i en annen blir invitert til studiestart og grillfest av Studenttingets arbeidsutvalg. Retten finner heller ikke disse e-postene avgjørende.
Når det gjelder ivaretakelsen av omdømmet ovenfor andre aktører som [universitet], har A anført at det ikke er spor av omdømmeproblematikk. Han har til støtte for dette vist til at det ikke fremgår noe slikt av evalueringsrapporten 13.-14.10.2021.
Retten er ikke enig med A i dette. Når han kommer med kritikkverdige utsagn overfor ansatte ved [universitet], så går det på bekostning av [studentsamskipnad]s omdømme hos universitetet og dets ansatte. Det vises blant annet til e-posten A sendte styreleder N7 30.05.2020 og som er sitert i punkt 4.7. Siden e-posten er sendt fra A, legger retten til grunn at den gir et dekkende bilde av hvordan A har kommunisert med ansatte ved [universitet]. En slik kommunikasjon er egnet til å svekke [studentsamskipnad]s omdømme hos [universitet]. Retten nevner at det er viktig at [studentsamskipnad] og [universitet] har et godt samarbeid for å sikre studentvelferden.
Retten viser også til vitnemålet til F. Hun har vært eiendomssjef ved [universitet] siden 2011 og uttalte seg om samarbeidet med A. Hun hadde flere ganger gruet seg til møter med A på grunn av hans måte å kommunisere på. Adferden hans hadde vært uforutsigbar. Hun leste opp i retten en e-post A hadde sendt henne i 2019, hvor han blant annet skrev «det du foreslår er fullstendig idioti» og «gjør jobben din for faen».
A har anført at denne e-posten ikke kan tas i betraktning fordi den ikke har vært en del av oppsigelsessaken tidligere. Retten er ikke enig i det, jf. HR-2022-390-A avsnitt 53 følgende. Samtidig tar retten i betraktning at A ikke tidligere er konfrontert med e-posten, og legger derfor begrenset vekt på den.
Til støtte for at det ikke har vært samarbeidsproblemer og omdømmeproblematikk overfor [universitet] og dets ansatte, har A lagt frem en e-post han sendte til F og to andre ansatte 2021 og svaret han fikk fra dem. I e-posten skrev han at han nylig var diagnostisert med søvnapné, og at dette kunne forklare noen av de sinte e-postene han hadde sendt gjennom årene. Det er vanskelig å svare på en slik e-post, og dette ga også F uttrykk for i retten. De tre ansatte svarte alle høflig og vennlig på e-posten hans og viste blant annet til det videre samarbeidet. Etter rettens syn er ikke denne e-postutvekslingen egnet til å si mye om [studentsamskipnad]s og As omdømme hos [universitet] og dets ansatte.
Retten legger til at det ikke er anført at de helsemessige utfordringene til A som ble avdekket sommeren 2021 i seg selv har noen betydning i vurderingen etter arbeidsmiljøloven § 15-7 (1). Hendelsen med [initiativ] oppstod også etter at diagnosen ble stilt.
A har videre vist til at det fremgikk av evalueringsrapporten 13.-14.10.2021 at [studentsamskipnad]s manglet «informasjon om [studentsamskipnad] sitt omdømme hos relevante aktører. Trenger en faktabasert tilnærming for å kunne samle informasjon om dette.» Retten mener ikke dette er avgjørende. At [studentsamskipnad] i en evaluering skrev dette, er ikke uforenlig med samtidig å slå fast at han ved sin kommunikasjon har vist en manglende evne til å ivareta [studentsamskipnad]s omdømme hos [universitet].
Til slutt fremgår det av oppsigelsen at As forhold til studentene gir negative ringvirkninger som fører til redusert studentvelferd, i strid med samskipnadens hovedformål. A har i den anledning vist til at [studentsamskipnad] på en rekke områder leverer gode tjenester til studentene, som heller ikke er omstridt.
Samtidig er studentvelferd mer enn studentboliger og idrett. En viktig del av studentenes velferd er det studentene selv skaper gjennom frivillighet og engasjement. I punkt 4 er det gjennomgått en rekke eksempler på kritikkverdig kommunikasjon fra A. Retten mener hendelsene er egnet til å ha en nedkjølende virkning på studentenes engasjement og ønske om å kontakte [studentsamskipnad]. Dette underbygges av vitnemålene i retten, og retten viser til det som er gjengitt fra det over. Retten mener det er sannsynliggjort at studenter på grunn av As kommunikasjon har kviet seg for å ta kontakt med [studentsamskipnad], og at hans adferd derved også har ført til redusert studentvelferd. Når det er sagt, har ikke retten grunnlag for å si at det har hatt stor betydning for velferden.
Oppsigelsen er som nevnt i punkt 4.1 også begrunnet i samarbeidsproblemer med styret. I punkt 4.8 er evalueringen fra 2020 referert, hvor det etterlyses bedre dialog og samhandling mellom styret og administrerende direktør. I evalueringen fra våren 2021 inntatt i punkt 4.11 og fra høsten 2021 inntatt i punkt 4.13, er mange av de samme utfordringene gjentatt. Det er skjerpende at det ikke er noen positiv utvikling.
Flere tidligere og nåværende styremedlemmer forklarte seg i retten. Basert på disse forklaringene mener retten det er sannsynliggjort at A ikke i tilfredsstillende grad respekterte og støttet oppunder rollefordelingen mellom styret og han. Retten bygger her blant annet på forklaringene til styreleder N1 og tidligere styreleder N7.
Retten mener det også er sannsynliggjort at A ikke har fulgt opp styrets instrukser og signaler på en tilfredsstillende måte. Det har blant annet vist seg ved at saker han var interessert i raskt kom opp for styret til behandling, mens det var vanskelig å få styrebehandlet saker han ikke var interessert i, om de i det hele tatt kom opp til behandling. Det vises blant annet til forklaringene til styremedlemmene N12 og N11.
Etter rettens syn er det også sannsynliggjort at A ikke har vært seg tilstrekkelig bevisst det kunnskapsovertaket og den posisjonen han hadde overfor styret og dets medlemmer. Både styreleder N1 og tidligere styreleder N7 forklarte at A i diskusjoner med dem hadde utnyttet sitt kunnskapsovertak.
Disse utfordringene varte alle over flere år, og retten mener de er egnet til å gå på bekostning av styrets tillit til han. Som omtalt i punkt 2 er det viktig at administrerende direktør er bevisst rollefordelingen mellom styret og han og er lydhør for styrets signaler.
Retten mener etter dette at styret samlet sett i utgangspunktet hadde legitime og tungtveiende grunner for oppsigelse.
A har anført en rekke forhold til støtte for at oppsigelsen var usaklig. De vurderes i det følgende.
A har fremholdt at [studentsamskipnad] under hans ledelse har hatt en meget god utvikling og levert på alle områder det skal levere på. Han har særlig fremhevet at byggeprosjektene under hans ledelse er gjennomført på tid og innenfor budsjett, og at selskapet har vært drevet med svært god kontroll på økonomi og risiko.
Det er uomtvistet at A på mange punkter har gjort en god jobb som administrerende direktør i [studentsamskipnad], og at samskipnaden under hans ledelse har hatt en bra utvikling, blant annet knyttet til studentboliger, idrettsanlegg og helsetilbud. Hans innsats og engasjement for [studentsamskipnad] har vært stor, og samskipnaden har nytt godt av hans gjennomføringsevne. Dette viser også evalueringene av han. Det er imidlertid ikke dette oppsigelsen hans er begrunnet i, og det er derfor ikke til hinder for at den er saklig.
A har videre vist til at han ikke fikk noen advarsel. Det er ikke et vilkår for lovlig oppsigelse at det på forhånd er gitt en advarsel, jf. Rt-1956-578, men at det ikke er gitt, kan ha betydning i saklighetsvurderingen etter arbeidsmiljøloven § 15-7 (1).
I denne saken mener rettens flertall – dommerfullmektig Nyhus og meddommer Handelsby – imidlertid at det ikke har særlig vekt. Det skyldes at A gjennom evalueringene var klar over [studentsamskipnad]s syn på hans måte å kommunisere på og samarbeidet med styret. Som administrerende direktør burde han også være klar over rollefordelingen mellom han og styret, og hva som var forventet av han, se Fanebust, Oppsigelse i arbeidsforhold, 2017 s. 252. A visste for øvrig at styret hadde tenkt til å gi han en advarsel våren 2021. Etter dette oppstod også situasjonen med [initiativ] høsten 2021, og samarbeidsproblemene med styret vedvarte.
Rettens mindretall – meddommer Eriksen – mener at A burde vært gitt en advarsel siden det var forhold inntrådt over flere år som var grunnlaget for oppsigelsen.
A har også vist til at han undertegnet en ny arbeidsavtale med [studentsamskipnad] i juni 2021.
Våren 2020 ba A styret se på hans pensjonsvilkår fordi [studentsamskipnad] tidligere hadde vært tilknyttet Statens Pensjonskasse med en ytelsesbasert pensjonsordning som da var bortfalt. Styret begynte arbeidet, og formålet var å kompensere for den bortfalte pensjonen.
Underveis i arbeidet ble styret oppmerksom på at As arbeidskontrakt ikke var revidert siden han tiltrådte i stillingen i 1996, og det ble derfor besluttet å også revidere denne, slik at den ble i tråd med de krav som stilles til en arbeidskontrakt i 2021. Det endte med at A og [studentsamskipnad] 16.06.2021 inngikk en ny arbeidsavtale og en ny pensjonsavtale.
Retten mener dette ikke har noen betydning i saklighetsvurderingen etter arbeidsmiljøloven § 15-7 (1). Det vises for det første til at kontrakten ble revidert og inngått på styrets initiativ, og at formålet kun var å gi A en arbeidskontrakt som oppfylte dagens formelle krav.
For det andre var det ingenting ved denne prosessen som var egnet til å gi A en oppfatning om at det var slått noen strek over tidligere kritikkverdige forhold. Retten viser her blant annet til at styret i utgangspunktet hadde tenkt til å gi han en skriftlig advarsel våren 2021, og at han i stedet, bare en drøy måned før arbeidskontrakten ble signert, fikk en skarp evaluering fra styret. At det ble inntatt en klausul i arbeidsavtalen som innebar at partene skulle drøfte om det var ønskelig at A gikk over i en ny stilling i virksomheten når han fylte 65 år, kan retten heller ikke se har noen betydning.
A har anført at dersom styret var misfornøyd med han og vurderte å si han opp, burde det vært inntatt en klausul i den nye arbeidskontrakten, hvor han fraskrev seg stillingsvernet. Arbeidsmiljøloven § 15-16 (2) åpner for at den øverste lederen i en virksomhet i en forhåndsavtale kan fraskrive seg stillingsvernet mot etterlønn ved fratreden. A mener at mangelen på en slik klausul tilsier at styret ikke var misfornøyd med han.
Retten er ikke enig med A i dette. For det første var det formelle årsaker til at det ble undertegnet en ny arbeidskontrakt i juni 2021. For det andre forklarte styremedlem N11 som var med på å utarbeide arbeidskontrakten, at styret mente det ikke kunne presentere en slik klausul for han når han ikke hadde det fra før, og formålet med revisjonen kun var å sikre at han hadde en oppdatert arbeidsavtale.
I tillegg viser retten igjen til at A kort tid tidligere hadde fått en skarp evaluering fra styret. A hadde all grunn til å tro at styret fortsatt var kritiske til deler av måten han utførte arbeidet sitt på. På denne bakgrunn kunne også en slik fratredelsesklausul innebære en stor, unødvendig kostnad for [studentsamskipnad] om de bestemte seg for å gå til oppsigelse.
A har videre anført at styrets passivitet innebærer at oppsigelsen er usaklig. Retten forstår anførselen slik at styret skulle reagert tidligere om de ønsket å si han opp. Til støtte for sitt syn har A vist til Rt-2005-518. Etter rettens syn er ikke parallellen til Rt-2005-518 særlig treffende. I den saken hadde ledelsen over lang tid vært oppmerksom på overtredelser av interne regler uten noen nærmere aktiv oppfølgning. Når det da til slutt ble reagert med avskjed for noen av de ansatte som hadde overtrådt reglene, hadde dette et «preg av vilkårlighet», se avsnitt 52.
Oppsigelsen av A har ikke det. Han fikk flere tilbakemeldinger på adferden sin uten at han korrigerte kurs. Det er etter rettens syn derfor ikke grunnlag for å si at styret har utvist en passivitet som innebærer at oppsigelsen er usaklig.
A har videre anført at oppsigelsen er begrunnet i hans politiske ytringer i mediene, og at den derfor er usaklig. Han har som politiker engasjert seg lokalt, men ut fra bevisføringen mener retten det ikke er grunnlag for å si at styret ved oppsigelsen har lagt vekt på hans politiske ytringer.
A har også anført at han ikke har fått en rettferdig behandling og at oppsigelsen av den grunn er usaklig. Det er ikke anført at noen konkrete regler er brutt, men A mener at styret har kommet med nye og ikke tidligere påberopte forhold. Retten mener denne anførselen heller ikke kan føre frem og viser til at den ikke tar i betraktning omstendighetene inntrådt etter oppsigelsen fordi det ikke er nødvendig for resultatet. Som drøftet i punkt 4.1 mener retten også at oppsigelsen er begrunnet i mer enn bare hans måte å kommunisere på. Videre ligger det i sakens natur at det gjennom vitnemål mv. kommer frem eksempler, synspunkter og presiseringer, jf. også HR-2022-390-A avsnitt 55 og 56.
Retten mener etter dette at styret samlet sett hadde legitime og tungtveiende grunner for oppsigelse.
Interesseavveiingen som deretter må gjøres etter arbeidsmiljøloven § 15-7 (1) er beskrevet slik i HR-2021-2389-A, avsnitt 41:
I tillegg må arbeidsgiverens og arbeidstakerens interesser i utfallet av saken veies mot hverandre. For arbeidstakerens del står de negative konsekvensene av en oppsigelse sentralt, for arbeidsgiverens del hvor sterkt behov man har for å avslutte arbeidsforholdet. For at en oppsigelse på grunn av arbeidstakerens forhold skal være gyldig, må den – etter en samlet og konkret vurdering – ikke utgjøre en uforholdsmessig streng reaksjon.
A har for det første anført at [studentsamskipnad] ikke har foretatt en tilstrekkelig bred interesseavveiing. Retten er ikke enig i det. I den utvidede redegjørelsen fra [studentsamskipnad] 17.12.2021 er interesseavveiingen beskrevet i punkt 7. Der beskrives det hvordan [studentsamskipnad] har vurdert mulighetene for mindre inngripende tiltak, som å tilby A en annen stilling. Det fremgår også der at styret har tatt i betraktning hvordan oppsigelsen vil ramme A, blant annet på grunn av hans alder og arbeidsforholdets varighet. Retten mener at interesseavveiingen er tilstrekkelig bred.
A har videre anført at oppsigelsen utgjør en uforholdsmessig streng reaksjon.
Ved denne vurderingen har retten delt seg. Rettens flertall – dommerfullmektig Nyhus og meddommer Handelsby – mener at oppsigelsen ikke er en uforholdsmessig streng reaksjon, mens mindretallet – meddommer Eriksen – mener den er det. Flertallet ser slik på dette spørsmålet:
A har vært ansatt i [studentsamskipnad] i 30 år, og i de siste 25 årene som administrerende direktør. På oppsigelsestidspunktet var han 62 1⁄2 år, og han kunne gå av med pensjon når han fylte 65 år. Siden han ble oppsagt, mistet han rettighetene etter tilleggspensjonsavtalen med [studentsamskipnad]. På grunn av hans alder legger flertallet òg til grunn at det kan være krevende å få nytt arbeid. Dette viser at oppsigelse er en alvorlig reaksjon som har negative konsekvenser for A.
Det er ikke opplyst at A har noe forsørgeransvar, og han har som administrerende direktør hatt en god lønn i mange år. Det er etter flertallets syn ikke grunnlag for å si at han står i en vesentlig annen stilling enn andre arbeidstakere som blir sagt opp, og som Høyesterett i HR-2021-2389-A avsnitt 71 gir uttrykk for, spiller slike følger «en mer tilbaketrukket rolle i forholdsmessighetsvurderingen når det er arbeidstakerens pliktbrudd som begrunner oppsigelsen».
At oppsigelsen rammer A hardt, er likevel et sentralt moment i vurderingen av om den er uforholdsmessig. Ved avgjørelsen av hvor stor vekt det skal tillegges, har flertallet sett hen til HR-2021-2389-A avsnitt 72, hvor Høyesterett skriver:
I tiden etter at denne dommen ble avsagt, har utviklingen gått i retning av å legge større vekt på arbeidstakerens sosiale forhold enn det som her kommer til uttrykk. Det er imidlertid fortsatt slik at disse hensynene er av mindre betydning når oppsigelsen skyldes arbeidstakerens eget forhold, enn når den begrunnes med rasjonalisering eller driftsinnskrenkninger.
På den andre siden mener flertallet at [studentsamskipnad] hadde et sterkt behov for å avslutte arbeidsforholdet. A var administrerende direktør, og styret hadde mistet tilliten til han. Flertallet mener også at dette var berettiget, og har heller ikke funnet det spørsmålet særlig tvilsomt. Det er videre avgjørende for samskipnadens virksomhet at det er tillit mellom styret og administrerende direktør.
A har òg anført at oppsigelsen var uforholdsmessig streng fordi [studentsamskipnad] ikke tilbød han en alternativ stilling. Flertallet er uenig i det og kan ikke se at det pliktet å tilby han en annen stilling.
[studentsamskipnad] har omtrent 30 ansatte. Om A skulle fått annet arbeid, måtte det vært opprettet en ny stilling til han. Det ville ført til en ikke-ubetydelig økning av dets lønnskostnader.
Flertallet mener også det ville vært krevende for [studentsamskipnad] og ny administrerende direktør om A som hadde vært leder i 25 år og som måtte gå mot sin vilje, skulle ha en annen sentral stilling og være premissleverandør for ny ledelse. Flertallet er videre enig med [studentsamskipnad] i at det også kunne påvirke mulighetene til å rekruttere en ny administrerende direktør. Etter flertallets syn er det også relevant at tillitssvikt var bakgrunnen for oppsigelsen.
Flertallet mener på denne bakgrunn at oppsigelsen ikke er en uforholdsmessig streng reaksjon.
Mindretallet – meddommer Eriksen – er enig med flertallet i det faktum som er lagt til grunn og de rettslige utgangspunktene. Når mindretallet har kommet til et annet resultatet, skyldes det at det mener As alder, lange ansettelse og dårlige utsikter til nytt arbeid må ilegges større vekt enn hva flertallet har gjort. Mindretallet understreker også at A i 30 år har levert gode resultater for [studentsamskipnad]. På denne bakgrunn mener mindretallet at [studentsamskipnad] pliktet å tilby han en annen stilling. Når det ikke gjorde det, må oppsigelsen anses for å være en uforholdsmessig streng reaksjon.
Dom blir etter dette å avsi i tråd med flertallets oppfatning. Oppsigelsen var saklig og rettmessig, jf. arbeidsmiljøloven § 15-7 (1), og [studentsamskipnad] skal frifinnes.
[studentsamskipnad] har fått medhold fullt ut. Det har vunnet saken og har i utgangspunktet krav på full erstatning for sine sakskostnader, jf. tvisteloven § 20-2 (1). [studentsamskipnad] har krevd dekket 410 850 kroner ekskl. moms i sakskostnader. A har ikke protestert på kravet og selv krevd dekket 776 000 kroner ekskl. moms. I lys av sakens art og omfang mener flertallet kostnadene er nødvendige, jf. tvisteloven § 20-5 (1).
Etter tvisteloven § 20-2 (3) kan tapende part «helt eller delvis» fritas for erstatningsansvar hvis «tungtveiende grunner gjør det rimelig». Annet punktum inneholder retningslinjer for vurderingen, men er ikke uttømmende, jf. f.eks. Rt-2011-717 avsnitt 20. Det overordnede spørsmålet er om tungtveiende grunner gjør det rimelig å frita fra sakskostnadsansvar. I Innst.O.nr.110 (2004–2005) side 62-63 uttalte komiteen at «det vesentlige ved den konkrete lovanvendelse vil være å finne frem til et resultat som fremstår som rettferdig og rimelig».
As alder, lange ansettelsesforhold, og det at han ved oppsigelse går glipp av rettighetene etter den særskilte pensjonsavtalen, viser at saken var av stor velferdsmessig betydning for han. Det tilsier at han helt eller delvis fritas fra å bære motpartens sakskostnader. I samme retning trekker styrkeforholdet mellom partene, jf. tvisteloven § 20-2 (3) bokstav c.
På den andre siden har ikke rettens flertall funnet spørsmålet særlig tvilsomt, og A hadde etter flertallets oppfatning derfor heller ikke god grunn til å få oppsigelsens gyldighet prøvd i retten, jf. tvisteloven § 20-2 (3) bokstav a. Etter en samlet vurdering mener flertallet det ikke foreligger tungtveiende grunner for å gjøre unntak fra hovedregelen. [studentsamskipnad]s krav om sakskostnader tas etter dette til følge.
Mindretallet er som nevnt kommet til at oppsigelsen var usaklig, og mener på denne bakgrunn at [studentsamskipnad] plikter å erstatte As sakskostnader, jf. tvisteloven § 20-2 (1).
Dommen er avsagt med den dissens som fremgår over.
Dommen er ikke avsagt innen lovens frist på grunn av ferieavvikling.
DOMSSLUTNING